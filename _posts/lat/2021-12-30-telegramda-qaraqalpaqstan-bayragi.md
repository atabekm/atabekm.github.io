---
layout: post
title: Telegramda Qaraqalpaqstan bayraǵı
author: atabek
language: lat
ref: qaraqalpaqstan-flag
tags: Qaraqalpaqstan bayraq telegram
---

Waqtı-waqtı menen telegram kanallarda Qaraqalpaqstan bayraǵın emodjiler qatarına qosıw haqqında shaqırıqlarǵa kózim túsip turadı. Keshe bir kanalda sonday xabar bolǵan eken hám ol jerde bayraǵımızdı qosıw ushın telegramnıń usınıs betinde bir jazıw jaratılıptı, endi kanal avtorı sol jazıwǵa dawıs beriwge shaqırıp qoyǵan eken. Azmas bolsada progress bar, aldın Pavel Durovtıń óziniń akkauntına jazıń dep júrgenler bar edi 😅. Texnologiya tarawınıń adamı iretinde azmas usı temaǵa túsinik berip keteyin dep edim. Biraq qısqasha aytatuǵın bolsaq, Qaraqalpaqstan bayraǵın emodjiler qatarına qosıwdıń ilajı joq.

Telegramdaǵı emodjiler telegramnıń óziniń produktı (ónimi) emes, tap sol emodjilerdi basqa messenjer ya baǵdarlama hám xızmetlerde ushıratıwıńız múmkin. Bul degeni, telegramnıń emodjilerdı basqarıw huqıqı joq. Sol ushın telegramnan onı soraǵannan hesh qanday paydası joq.

Emodjiler Unicode degen simvollardı kodirovkalaw standartınıń bir bólegi esaplanadı, ol standartta derlik dúnya júzindegi barlıq tillerdiń jazıw sistemasındaǵı simvollar kirgizilgen. Yaǵnıy, taza emodjilerdi qosıw, ya ózgertiw, ya alıp taslaw sol Unicode standartında kórsetilgen qaǵıydalar boyınsha islenedi. Taza emodji qosıw usınısı betinde bayraqlar haqqında [bólek bólim](https://unicode.org/emoji/proposals.html#Flags) bar eken hám ol jerde mınanday delingen:

> "The Emoji Subcommittee and the UTC will no longer accept proposals for flags. Flags for countries with Unicode region codes are automatically added, with no proposals necessary."

Awdarması: "Emodji komiteti endigiden bılay bayraqlar ushın usınıslardı qabıllamaydı. Unicode aymaq kodı bar mámleketler (yaǵnıy ǵárezsiz mámleketler, Qaraqalpaqstanǵa bul tiyisli emes) avtomat túrde qosıladı, oǵan usınıs talap etilmeydi.”.

Kórip turǵanıńızday, anıq qaǵıydalar kórsetilgen. Bir ekewine sonday qaǵıydaları bar desem, sondada kórebereyikte deyberedi, orıslardıń “на авось” degenindey (tap qaramay turǵande ótip ketetuǵınday) 😅. Doslar, sol ushın bul kelispeytuǵın talaptı qoyayıq. Qaraqalpaqstan bayraǵın bólek stiker túrinde jaratsańız boladı da, biraq emodjiler qatarına qosıwdıń házirgi kúnde ilajı joq.
