---
layout: post
title: Den-sawlıq
author: atabek
language: lat
ref: health
tags: medicina den-sawlıq ómir
---

Bizlerdiń adamlardıń óz den-sawlıǵına bolǵan múnásibetine men hayran qalaman, háreketleri tap hár bir adamǵa 7 jan berilgendey túyiledi maǵan. Hayal-qızlar haqqında bir zat dewim qıyın, biraq erkeklerde itibar bergenim, úylenip bolıp, 30 jaslarǵa barǵanda tap jel bergendey semirip baslaydı basım kópshilik. Payda bolǵan qarındı qansha házil retinde "avtoritet" dep atamayıq, "avtoritet"tiń payda bolǵanı bul den-sawlıǵıńızda mashqalalar payda bolıp atır degendi ańlatadı.

Our World in Data resursındaǵı [maǵlıwmatlarǵa](https://ourworldindata.org/grapher/cardiovascular-disease-death-rates?tab=table) qaraǵanda, Ózbekistan júrek-qan tamır awırıwları sebepli ólimler sanı boyınsha dúnyada birinshi orında turadı eken (100,000 adamǵa 945.97 ólim) hám itibarǵa qaratatuǵını, aqırǵı 30 jılda bul kórsetkish eki ese ósken. Taraw mamanları bul hám basqa keselliklerdiń tiykarǵı sebepleri dep tómendegilerdi kórsetedi:

1. _Nadurıs awqatlanıw (dieta)_. Tán alıw kerek, bizlerdiń awqatlarda may, duz, qamır h.t.b. ingredientler kóp paydalanıladı. Bulardıń barlıǵı den-sawlıqqa zıyan ekenin rawajlanǵan mámleketlerde túsinip jetken hám házirgi kúndegi tendenciya onday ingredientlerdi ilajı barınsha azaytıwǵa qaratılǵan. Onnan tısqarı, jáne bir esapqa alıw kerek bolǵan faktor, bizler bay mámleket emespiz, sonlıqtan barlıq adamlardıń hám kerekli/sapalı racionlardı alıw imkániyatı joq.

2. _Alkogol ishimliklerin artıǵınan kóp ishiw_. Alkogol máselesine kelsek, bizlerde hesh otırıspaq ya toy olsız ótpeydi. Meniń pikirimshe, alkogoldi sheklengen muǵdarda ishiw den-sawlıqqa úlken zıyan alıp kelmeytuǵın shıǵar. Biraq bizlerde kóbinese bir shiyshe iship toqtay almaydı, "óship" qalǵansha ishiw kerek, bolmasa esaplanbaydı. Ishpeytuǵın adam joq, ishpeymen dese awzına májbúrlep quyadı. Tek bolnicadan "spravka" ákelseń ǵana májbúrlemeytuǵın shıǵar.

3. _Fizikalıq shınıǵıwlardıń azlıǵı_. Uzaq waqıttan beri shette júrgenimnen keyin, úybet penen rawajlanǵan mámleketlerdiń birinshi bolıp kózge tusetuǵın parqı bul adamlardıń kóshede sport penen shuǵıllanıw dárejesi dep oylayman. Qaysı mámleket, ya qalada bolmayın, azan bolsın, tús bolsın, kesh bolsın kóshede hámme waqıt juwırıp baratırǵan, júrgen, ya qurı iytin aylandırıwǵa shıqqan adamlardı kóresiz. Bizlerde onday tendenciyanı hesh bayqamadım. Kópshilik mashın alıp, menińshe jayaw júriwdı hám azaytqan shıǵar.

Joqarıdaǵı sebeplerge bizlerdiń regiondaǵı ekologiyalıq apatshılıq hám óz úlesin qosadı. Jáne medicina tarawınıń ashınarlı halatta ekeninde umıtpawımız kerek.

Men qáler edim, adamlar óz den-sawlıǵına kóplew itibar qaratsa. Durıs, bul dúnyada hár bir adamǵa qansha waqıt ajıratılǵanı aldınnan belgilisizdir, biraq bul táwekelge isenip den-sawlıqtı itibarsız qaldırıw kerek degeni emes. Hár bir adam hesh bolmaǵanda óziniń qolınan kelgeninshe ómirin uzaytıwǵa háreket etiwine boladı. Global tendenciyalardı alıp qaraytuǵın bolsaq, adamlar tómendegi praktikalardı paydalı dep tapqan:

- _Ózin ózi emlew_. Bul bizlerde keńnen tarqalǵan, yaǵnıy adamlar ózine ózi diagnoz qoyıp, tuwrı dárixanaǵa kerekli dárilerdi alıp emleneberedi (bul jerde dárixanalardıń regulyaciyası "azlıǵınıń" da úlken ayıbı bar). Onnan keyin, hár bir ayazlaǵan waqıtta dári ishiw ya ukol alıw shárt emes. Biziń házirgi "awılda" ayazladım dep doktorǵa barsań, úyińe barıp dem al, kóp suyıqlıq ish, temperaturań 38den assa ǵana ıssını túsiretuǵın dári ish, bolǵanı 2-3 kúnnen táwir bolıp keteseń dep qaytarıp jiberedi. Organizm ózi gúresiwi kerek, oǵan kópshilik jaǵdayda ápiwayı ayaz ya grippti jeńiw ushın antibiotik ya basqa dári kerek emes.

- _Awqatlanıw_. Eger imkániyatı bolsa, awqatlanıwdıń muǵdarın, jiyiligin hám waqtın kontrolǵa alıń. Keshki awqattı 8-9larda jep, onnan keyin 2-3 saat televizor kórip jatıw - bul semizlikke tuwrı jol ekenin hámme túsinedi degen úmittemen.

- _Fizikalıq háreket_. Eger sport penen shuǵıllanıwǵa imkániyat hám múmkinshiligińiz bolmasa hesh bolmaǵanda jumısqa, oqıwǵa, bazarǵa jayaw barıp keliń. Kúnine bir saatqa shamalas jayaw júre alsańız, minumum fizikalıq háreket rejesin bejergen bolasız.

- _Fizikalıq kórik_. Eger imkániyatıńız bolsa, hár bir ya eki jıldan fizikalıq kórikten ótip turıń, bul ásirese jas úlkeygen sayın aktuallıǵı joqarılap bara beredi. Álbette, hámmeniń hám tolıq (detalnıy) kórikten ótiwge imkániyatı (shaması) bolmawı múmkin, biraq qan, EKG uqsaǵan ápiwayı analizlerdi tapsırıw arqalı hám geybir keselliklerdiń aldın alıwǵa boladı.

- _Salmaqtı baqlaw_. Artıqsha salmaq bar yaki joqlıǵın tekseretuǵıń tayar formulalar bar (máselen, [BMI](https://en.wikipedia.org/wiki/Body_mass_index)) , solar arqalı waqtı-waqtı menen salmaǵıńızdı baqlap turıw hám paydalı bolıwı múmkin. Sebebi semizlik bizlerde keń tarqalǵan júrek-qan tamır, diabet sıyaqlı awırıwlarǵa alıp keliwi múmkin.

Juwmaq retinde, hár kim óz den-sawlıǵına qaraw imkániyatına iye, bul múmkinshilikti itibarsız qaldırmań. Óz den-sawlıǵıńızǵa jaslıqtan qarawıńız qartayǵanıńızda (salıstırmalı) salamat ómir súriwińizge negiz jaratıwı múmkin.
