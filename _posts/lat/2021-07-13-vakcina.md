---
layout: post
title: Vakcina
author: atabek
language: lat
ref: vaccine
tags: medicina pandemiya vakcina
---

Aqırǵı maǵlıwmatlarǵa qaraǵanda Ózbekistanda usı kúnge shekem xalıq arasında tolıq vakcina alǵanlar shama 700 mıńnan zıyat adamdı quraydı eken (procent esabında 2%, tek 19 jastan joqarılardı esaplasaq 3%ten sál kóplew). Bul kórsetkish júdá hám az esaplanadı, ǵalabalıq immunitet ushın keminde 60-70% xalıqtıń vakcina alıwı talap etiletuǵının esapqa alsaq. Vakcinaciya jedel túrde alıp barılǵan mámleketlerde (Izrail, Ullı Britaniya, AQSh) awırıwlar sanıda, ólimler sanıda esesine azaydı.

Vakcinaciyanıń paydası bar ekenine jarqın mısallar kóz aldımızda turıp, ne ushın adamlarda vakcina alıwǵa onday qálew ya qızıǵıwshılıq joq? Meniń ekspert emes pikirimshe buǵan bir neshe sebepler bar.

_Birinshiden_, bul húkimet tárepinen jeterli qollap-quwatlaw bolmaǵanında. Joqarıda men keltirip ótken mámleketlerdiń basshıları vakcinaciya baslanıwı menen birinshiler qatarında vakcina aldı. Bizlerde hám úlgi retinde birinshilerden bolıp prezident penen bas wázir vakcina alıp, mine bizler aldıq, vakcinalarǵa iseniwge boladı, endi sizler hám alıń degendey messedj bergeninde, bálkim adamlarda kóplew isenim bolıwı múmkin edi. Onnan tısqarı informacion qollap quwatlaw hám onday jaqsı bolmaǵanday. Virus hám vakcina haqqında ápiwayı tilde barlıq media ortalıqlarda kampaniyalar shólkemlestiriw, adamlar tárepinen kóp beriletuǵın sorawlarǵa tolıq túsindirme beriw, vakcinanıń paydasın túsindiriwge jergilikli selebritilerdi shaqırıw sıyaqlı ilajlardan tolıq paydalanılǵanba eken?

_Ekinshisi_, bilimlendiriw dárejesi tómenligi. Kópshilikke málim, bizlerdiń bilimlendiriw sistemamız uzaq waqıttan beri kriziste. Bunıń nátiyjesinde kópshilik adamlar maǵlıwmattı qalay izlewdide bilmeydi, bar maǵlıwmattıń qaysısına iseniw kerekliginde ajırata almaydı (yaǵnıy "feyk nyuz"ge beyimligi joqarı). Sonıń aqıbetinde, onday adamlardı "vakcina arqalı Bill Geyts dúnya júzin chiplap atır" dep isendiriwde ańsatlaw. Telegram kanallarda tarqatılǵan hár qıylı ana vakcina alǵan anaw bolıptı, mına vakcina alǵan mınanday bolıptı degen pikirlerge kópshilik isenetuǵınǵa usaydı.

_Úshinshisi_, bul vakcinalardıń ózleri. Házirgi kúnde Ózbekistanda tiykarınan Rossiyanıń Sputnik V hám Qıtay menen birge shıǵarılǵan ZF-UZ-VAC2001 vakcinaları qollanıladı (AstraZeneca hám azmas alıp kelingen dep oqıǵanday edim). Sputnik V'de, ZF-UZ-VAC2001'de Jáhán den-sawlıqtı saqlaw shólkemi (JDSSh) tárepinen tastıyqlanǵan vakcinalar qatarına kirmeydi. Bul endi tiykarǵı sebep emes dep oylayman, biraq ózi aldınnan onsha isenbeytuǵın xalıqtıń iseniminiń artıwına alıp kelmegen shıǵar. Eger adamlarda "batıs"ta shıǵarılǵan Pfizer, Moderna, AstraZeneca vakcinaların alıw imkániyatı bolǵanda, jaǵdaydıń pozitiv tárepke ózgeriwi múmkin bolar ma edi?

_Aqırǵısı_, húkimetke degen isenim azlıǵı (ya ulıwma joqlıǵı). Bul onsha temaǵa baylanısı joqtay kóriniwi múmkin, biraq maǵan vakcinaciya dárejesi menen húkimetke bolǵan isenim arasında tuwrı korrelyaciya barday. Yaǵnıy, óz húkimetine isengen xalıqta vakcinaciya dárejeside joqarılaw boladı (májbúriy vakcinaciya engiziwdi oylap atırǵan mámleketlerdi esapqa almaymız). Buǵan jarqın mısal qılıp Rossiyanı kórsetiwgede boladı. Ózi birinshilerden bolıp vakcina islep shıqqan saylandı mámleket bolıwına qaramastan, óziniń xalqı ózinde islep shıǵarılǵan vakcinaǵa bolǵan isenimi joqarı emes. Ádette, húkimet bir baslamanı alǵa súrse, xalıq onnan bir hiyle izleydi, qurıdan-qurı qılıp atırǵan joqqo bul nárseni, bular bir nárse oylaǵanǵo dep (sebebi aldın neshe ret usınday bolıp aldanǵan-da!). Bul jerdede sonday, bular vakcina alıń deydi, biraq ózleri almaydı, alsada basqa "jaqsısın" aladı, al bizlerge "jamanın" saldırajaq dep oylawı múmkin adamlar.

Endi vacinanıń ózine kelsek, meniń jeke pikirimshe, onıń adamǵa hám jámiyetke bolǵan paydası zıyanınan ádewir kóplew. Sonıń ushın men vakcina alıwdı hár bir adamǵa másláhát etken bolar edim (eger medicinalıq jaqtan ayırıqsha jaǵdayıńız bolmasa). Házirgi kovidke qarsı vakcinalar salıstırmalı qısqa waqıtta islep shıǵarıwǵa tuwrı kelgen bolıwı múmkin, biraq ne degeni menen olar házirgi kúnge shekem jetip kelgen ilim hám texnologiyalardaǵı jetiskenliklerdiń nátiyjesi esaplanadı. Máselen, Sputnik V aldın Ebola keselligine qarsı shıǵarılǵan vakcinaǵa tiykarlanıp islengen.

Juwmaq retinde, vakcinalar haqqında adamlarda hár qıylı mısh-mısh yaki túsinbewshilikler arqasında jiyi payda bolǵan sorawlarǵa juwap beriwge háreket etip kórsek (bul meniń juwaplarım emes, al hár qıylı ekspertler tárepinen berilgen maǵlıwmatlardan oqıǵanlarım).

---

> Men vakcina alıwǵa qorqaman, sebebi ádette vakcinalardı islep shıǵıwǵa 10 jıllap ketedi, al házirgileri bolsa bir neshe ayda-aq islep shıǵıldı

_Durıs, ádette vakcinalardı islep shıǵarıw bul uzaq process, sebebi onı islep shıqqannan keyin uzaq waqıt sınawdan ótkiziledi. Biraq házir ayrıqsha jaǵday bolǵanı ushın, vakcinanı islep shıǵarıw, onı sınaqlardan ótkiziw processin tezlestiriwge úlken mútájlik payda boldı. Ne degeni menen, vakcinalar qısqa waqıtta islenip shıqqan bolsada, ádette olar adamzattıń usı kúnge shekem ilim, texnologiya, medicina hám basqa tarawlarda jıynaǵan bilimlerine tiykarlanǵan. Yaǵnıy, bir neshe ayda nolden hesh bir vakcina islep shıǵılǵan joq, hámmesi sol aldınǵı keń jıynalǵan bilim hám tájiriybeler tiykarında islep shıǵılǵan. Vakcinaciyanı jedel túrde alıp barıp atırǵan mámleketlerde jıynalǵan maǵlıwmatlarǵa tayanatuǵın bolsaq, vakcinalardı qollaw nátiyjesinde hesh bir úlken kútilmegen aqıbetlerge alıp kelmegen. Sonıń ushın vakcinalardı biymálel qáwipsiz dep aytsaq boladı._

---

> Men Ózbekistandaǵı vakcinalarǵa (Sputnik V, ZF-UZ-VAC2001) isenbeymen

_Menińshe bunday isenbewshiliktiń bas sebebi bul vakcinalardıń ele tolıq sınaw basqıshınan ótpey turıp esaptan ótip ketkeni, yaǵnıy paydalanıwǵa shıǵarılǵanı bolsa kerek. Buǵan bas sebep siyasiy sebepler bolǵan dep oylayman. Rossiyada Sputnikti dúnyadaǵı eń birinshi esaptan ótken vakcina dep atalıwın qálegen, sol sebepli ele sınawlardıń 3-basqıshı tamamlanbastan aldıń-aq ótkizip jibergen. Biraq, Sputnik V usı waqıtqa shekem bir neshe mámleketlerde bir neshe million dozası paydalanıldı hám úlken mashqalalar bolǵanı haqqında xabarlar bolmadı. Qıtay menen birgelikte islengen vakcina haqqında hám onday gápler bolmadı. Sonıń ushın joqarıda ulıwma vakcinalardıń qáwipsizligi haqqında aytılǵan gáplerdi bul eki vakcinaǵa tiyisli dep oylayman. Men ózim Ózbekistanda bolǵanımda bar vakcinanıń qálegenin alǵan bolar edim._

---

> Vakcina ózi paydası barma, vakcina alsada koronavirus juqtırǵan adamlar haqqında esittikqo?

_Eń birinshi fakt, vakcina bul sizdi virustan 100% qorǵaydı degeni emes. Hesh bir vakcina bunday kepillik bermeydi. Vakcinanıń maqseti siziń organizmińizdi virusqa qarsı gúresiwge tayarlaw. Kópshilik jaǵdaylarda virus juqtırıwınan saqlaydı. Eger virus juqqan jaǵdayda hám awırıwdıń salıstırmalı jeńillew ótiwin támiynleydi. Sol ushın vakcina alǵanlar hám awırıwı múmkin, bul kútilmegen jaǵday emes. Parqı tek, vakcina almaǵan geybir adamlarda virus qattı ótlesip ketip, ólim dárejesine shekem jetkeriwi múmkin bolsa, vakcina alǵan adam bunday jaǵdaydıń itimallıǵın bir neshe ese ret azaytadı._

---

> Házirgi vakcinalar taza shıǵıp atırǵan shtammlarǵa (máselen Delta) qarsı gúrese alama, yaki olar ushın qaytadan vakcina alıwǵa tuwrı keleme?

_Ekspertlerdiń aytıwınsha vakcinalar tazadan shıǵıp atırǵan shtammlarǵa qarsı ele tabıslı gúrese aladı, biraq delta shtammǵa qarsı effektivligi sál azayǵanı haqqında aytılmaqta._

---

> Men koronavirus bolıp awırdım, maǵan vakcina shárt emesqo?

_Yaq, awırǵan bolsańız hám vakcina alǵanıńız jaqsı deydi ekspertler. Sebebi awırǵanda arttırǵan antideneler uzaq waqıtqa jetpeydi, sonlıqtan organizmniń gúressheńligin asırıw ushın biraz waqıttan keyin (6 ay?) vakcina alǵanıńız maqul degen juwmaqqa kelgen taraw mamanları._

---

Keshirersiz, dım uzın post bolıp ketti, biraq kimgedir paydası tiyip qalar dep úmit etemen. Ilajı barınsha vakcina alıń, bul arqalı tek ózińizdi emes, al jámiyettiń hám bul pandemiyadan tez shıǵıp ketiwine úles qosqan bolasız.

p.s. Eger qızıǵıwshılar bolsa, tómendegi siltemeler boyınsha jiyi beriletuǵın sorawlarǵa juwap tapsańız boladı:

- [https://meduza.io/feature/2021/07/06/nauchnyy-redaktor-meduzy-aleksandr-ershov-ochen-perezhivaet-chto-mnogie-do-sih-por-ne-vaktsinirovany](https://meduza.io/feature/2021/07/06/nauchnyy-redaktor-meduzy-aleksandr-ershov-ochen-perezhivaet-chto-mnogie-do-sih-por-ne-vaktsinirovany)
- [https://www.tallinn.ee/Chasto-zadavaemye-voprosy-o-vaktsinatsii](https://www.tallinn.ee/Chasto-zadavaemye-voprosy-o-vaktsinatsii)
- [https://www.health.gov.au/sites/default/files/documents/2021/06/covid-19-vaccination-covid-19-covid-19-vaccines-common-questions_17.docx](https://www.health.gov.au/sites/default/files/documents/2021/06/covid-19-vaccination-covid-19-covid-19-vaccines-common-questions_17.docx)
