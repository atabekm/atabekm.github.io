---
layout: post
title: Konstituciya
author: atabek
language: lat
ref: constitution
tags: konstituciya Qaraqalpaqstan
---

Qaraqalpaqstan Respublikası Konstituciyasınıń qalay isle(me)wi haqqında eki mısal:

1-mısal.

> 80-statya. Qaraqalpaqstan Respublikası Joqarǵı Keńesiniń Baslıǵı Qaraqalpaqstan Respublikasınıń eń joqarı lawazımlı adamı bolıp tabıladı.
>
> Qaraqalpaqstan Respublikası Joqarǵı Keńesiniń Baslıǵı Qaraqalpaqstan Respublikasınıń Joqarǵı Keńesi tárepinen Qaraqalpaqstan Respublikası Joqarǵı Keńesiniń deputatlarınıń arasınan jasırın dawıs beriw jolı menen Qaraqalpaqstan Respublikası Joqarǵı Keńesiniń wákilligi múddetine hám **qatarına eki múddetten asırılmastan** saylanadı.

Aldınǵı Joqarı Keńestiń baslıǵı 18 jıl dawamında “taxtta” otırdı. Eger joqarıdaǵı 80-statyaǵa qaraytuǵın bolsaq, onıń usı lawazımda otırıw múddeti bes jıldan eki múddet, yaǵnıy — on jıldan aspawı kerek edi.

“Sheklep ne qılamız”. Durıs, 80-statyadan “_qatarına eki múddetten asırılmastan_” degen jerin alıp taslaymız. Konstituciyanıń sońǵı redakciyasında bul sózler álleqashan alıp taslanǵan. Aldınıraq mısal etip keltirilgen 80-statya Qaraqalpaqstan Respublikası Konstituciyasınıń ózgeris kirgizilmesinen áwelgi redakciyasınan alınǵan edi.

2-mısal.

> 83-statya. …Qaraqalpaqstan Respublikası Joqarǵı Keńesiniń Baslıǵı óz wákilligin jekke arzası boyınsha, sonday-aq Qaraqalpaqstan Respublikası Joqarǵı Keńesi dúzgen Mámleketlik medicinalıq komissiyasınıń juwmaǵı menen tastıyıqlanǵan den sawlıǵınıń jaǵdayı boyınsha óz minnetlerin orınlay almasa, toqtatıwı múmkin.
> …
> Bunday jaǵdaylarda 10 kún ishinde Qaraqalpaqstan Respublikası Joqarǵı Keńesiniń jańa Baslıǵın saylaw ótkeriledi.

Konstituciya boyınsha, Qarqalpaqstan Respublikasınıń jańa Baslıǵın saylawǵa 10 kún múddet berilgen. Bizler ne qılamız: dáslep, qosımsha Joqarǵı Keńes deputatlıǵına “saylaw” ótkizemiz. Sol deputatlar qatarǵa qosılǵanınan keyin barıp, Joqarǵı Keńes Baslıǵı lawazımı ushın jáne basqa “jasırın saylaw” ótkizemiz.

Oǵan shekem 2 ay ótip ketse ne boladı? — hesh nárse bolmas, keyinirek joqarıdaǵı sol “on kún”di “eki ay”ǵa ózgertip, tuwrılap qoyarmız-da…

> _...Bunday jaǵdaylarda **eki ay** múddet ishinde Qaraqalpaqstan Respublikası Joqarǵı Keńesiniń jańa Baslıǵın saylaw ótkeriledi._

Konstituciya ayaq astı bolǵan jerde onı bayramlaw qalay boldı?..
