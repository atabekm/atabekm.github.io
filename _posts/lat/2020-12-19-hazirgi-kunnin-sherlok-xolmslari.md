---
layout: post
title: Házirgi kúnniń Sherlok Xolmsları
author: atabek
language: lat
ref: nowadays-sherlock-holmes
tags: izertlew jurnalistika
---

Jaqında jurnalistlik izertlewler menen shuǵıllanatuǵın [Bellingcat](https://www.bellingcat.com/) toparınıń úlken jańalıqqa aylanǵan jumısı haqqında esitken shıǵarsız. Men bul izertlewshi jurnalistlerdi házirgi kúnniń Sherlik Xolmslarına mezgetemen, sebebi olar mámleketlik organlar tárepinen sheshiliwi kerek bolǵan, biraq sheshilmegen yamasa sheshiwdi qálemegen mashqalalardı izertlep, Artur Konan Doyldiń ataqlı personajı sıyaqlı tınbastan izlenip juwap tabıwǵa háreketlenedi. Sonday-aq, aytıp ótiw kerek, jurnalistler ózleriniń izertlewlerinde fakt-cheking hám (kóbinese) ashıq derekli maǵlıwmatlardan paydalanadı. Tek ǵana usı "quralları" menen olar jaqında bir waqıtları atın esitse adam titiretetuǵın qáwipsizlik xızmeti xızmetkerleriniń atların, qay jerde júrgenlerin, kim menen telefonnan sóylesip júrgenlerin anıqlay alǵan. Durıs, olar bul jerde sál "qıysıq" joldan júriwge, yaǵnıy "qara bazardan" adamlardıń jeke maǵlıwmatları bar bazalardı satıp alıwǵa tuwrı kelgen. Bul máseleni etikalıq jaqtan qanshalıq durıslıǵın izertlewshilerdiń birinen soralǵanda ol: "bul másele jámiyet ushın áhmiyetli bolǵanı ushın, etikalıq principlerden azmas sheginiwdi keshirimli dep taptıq" sıyaqlı juwap bergen (eger tolıq intervyudi oqıyman deytuǵınlar bolsa, [mına](https://meduza.io/feature/2020/12/16/ne-tak-to-prosto-otravit-cheloveka-novichkom) siltemege ótiń). Bunday izertlewshi jurnalistler bizlerge hám kerek. Rossiyada Новая газета, ФБК, The Insider sıyaqlı resurslarda izertlewshi jurnalistlerdiń jumısların ushıratıp turıwǵa boladı. Bizlerdiń jurnalistlik jámiyetimiz hám waqtı kelip bul "janrǵa" qádem bassa, jámiyet ushın kóp payda keltiriwi anıq.
