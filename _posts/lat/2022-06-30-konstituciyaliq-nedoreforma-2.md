---
layout: post
title: "Konstituciyalıq (nedo?)reforma #2"
author: atabek
language: lat
ref: constitutional-reform-2
tags: konstituciya suverenitet Qaraqalpaqstan
---

Ótken postta bul haqqında pikirlerimdi [jazıp](/cyr/2022/06/07/konstituciyaliq-reforma) edim, sonıń menen bul tema jabıldı dep oylasam, ilajsız qaytadan qaytpasam bolmaytuǵın sebep payda boldı.

Ulıwma alǵanda, bul "reforma" boyınsha hesh qanday tań qalarlı jańalıq joq, sol qádimgi avtoritar mámleketlerdegidey tek ǵana "atına" bolǵan reforma. Mámleketti real demokratiyaǵa jeteklewshi usınıslar joq desede boladı. 90-statyaǵa tiymey, taza konstituciya qabıl etilgenligi sebepli aldınǵı konstituciya óz kúshin joǵaltadı dep "обнуление"ni hesh bolmasa qaǵazda bolsada shıraylı etip qoyama dep oylap edim, yaq, bular tuwrı "kolxozsha" jol menen 90-statyanı ózgertiwdende qaytpaptı. Yaqshı, bul izinde ekinshi dárejeli másele bolıp shıqtı.

Kútilmegende bul "reforma" Qaraqalpaqstannıń statusına sezilerli dárejede ózgeris kirgizeyin dep tur. Konstituciyanıń Qaraqalpaqstan Respublikası haqqındaǵı 17-babına meniń oyımsha fundamental ózgerisler kirgiziw boyınsha usınıslar bolǵan. Onıń detalların álle qashan esitken shıǵarsız, sol ushın qaytalap otırmayman (eger esitpegen bolsańız [makan.uz](https://www.makan.uz) dı qarasańız boladı).

Eger bul usınıslar házirgi turısında qabıl etilse, Qaraqalpaqstandı kartadan óshirip taslay bersekte boladı. Qaraqalpaqstan de fakto ózi álle qashan walayattan parqı qalmaǵan edi, biraq de yure, hesh bolmasa qaǵazda elege shekem óz statusına iye edi. Bul statustan ayırılıwı basqa walayatlar menen bul iret de yure hám "sinxronlastıradı".

Bul usınıslar ne ushın hám qay jaqtan shıqqanın oylap kórsek. Konstituciyaǵa ózgerislerdi usınıs etiw tiykarınan meningkonstitutsiyam.uz saytı arqalı alıp barıldı. Túsiniwimshe, ol jerde qálegen puqara qálegen usınısın qaldırıwı múmkin. Bul jaqsı niyetler menen qılınǵan bolıwı múmkin, biraq kópshilikke bunday huqıq berilgen eken, hár bir usınıs jaqsılap analiz hám sintez qılınıwı kerek. Sebebi adamlardıń oy-órisi, bilimlendiriw dárejesi, kóz-qarasları, dúnya qarası hár qıylı bolıwı múmkin hám hámme waqıt bir adamnıń berip atırǵan usınısı pútkil mámlekettiń puqaralarına paydalı boladı degendi ańlatpaydı.

Qaraqalpaqstannıń statusın ózgertiw haqqındaǵı usınıs qay jerden kelgenligin bolıwı múmkin degen soraw kópshilikke qızıq shıǵar. Ideya boyınsha, joqarıda kórsetilgen saytta birew bul usınıstı qaldırǵan bolıwı kerek. Biraq, bunday úlken siyasiy áhmiyetke iye usınıstı kim qaldırǵan eken? Meniń gúmanım bar Qaraqalpaqstanda jasawshılar bunday usınıstı beriwine, bul degeni ol basqa jerde jasawshı puqaradan kelgen bolıw itimallıǵı joqarı. Biraq, bul qanshalıq durıs, basqa jerde jasaytuǵın adam ózge regionnıń jasaw turmısına ózgeris kirgiziwin talap etiwi? Analogiya retinde (bálkim onsha uqsas emes shıǵar), men Buxara hám Samarqand walayatlarında tájik milletine tiyisli puqaralar kóp, sol ushın ol regionlar Tájikistan quramına kirsin dep usınıs etkendey gáp bolıp atırda. Sol ushın bunday mámleket dárejedegi áhmiyetli máselelerdi puqaralar kótergen jaǵdayda hám solardı kórip shıǵıwshılar puxtalıq penen hár tárepleme oylawı kerek edi.

Meniń oyımsha, bunday mámlekettiń qurılısına úlken tásir etiwi múmkin bolǵan pikirler ápiwayı xalıq tárepinen shıǵıw itimallıǵı az, shıqqan jaǵdayda hám mámleket onıń menen razı bolmaǵanında biymálel "ótkizip" jiberiwi múmkin edi. Demek, bul "joqarıdan" jiberilgen bolıw itimallıǵı joqarı. Endi soraw, bul ne edi ózi? Bul máseledegi adamlardıń dáslepki reakciyasın kóriwma? Eger xalıq bunı indemesten ótkizip jibergende hesh nárse bolmaǵanday ózgerislerdi qabıllap kete berermedi? Endi xalıq narazılıǵın kórip, artqa sheginerme eken, ya "repressiv mashinanı" iske qosadıma?

Meniń hayran qalatuǵınım, "неужели" 2 qádem aldınǵa esaplay alatuǵın professional siyasatshı/másláhátshiler tabılmaǵan bolsa? Qaraqalpaqstanda basqa regionlarǵa salıstırǵanda orıs tilin biliw dárejesi joqarı dep oylayman (biraq bul subektiv pikir, fakt kórsete almayman), qalalarda ekiniń birinde sputnik antennaları yamasa kabelli televidenie bar hám olar arqalı tiykarınan orıs tilindegi kanallardı kóredi. Tilekke qarsı, bul basım kópshilik orıs mámleketlik propagandasına isenedi degen hám gáp. Endi, erteń bul jaqtaǵı narazılıqlardı esitip, "kósheniń arǵı basındaǵı úlken aǵa" óz mápi ushın qandaydır bılǵasıqlar shólkemlestiriwdi oylap qalsa, informacialıq maydan tolıq olardiki boladıǵo. Propaganda mashinasın Gitlerdikinen qalıspaytuǵın dárejege jetkergen qarsılas penen sizler ótirik "shıń"ıńız arqalı báseki qılajaqsızba?

[Streyzand effekti](https://ru.wikipedia.org/wiki/%D0%AD%D1%84%D1%84%D0%B5%D0%BA%D1%82_%D0%A1%D1%82%D1%80%D0%B5%D0%B9%D0%B7%D0%B0%D0%BD%D0%B4) degen sociallıq qubılıs bar, tap sol effektke eristińiz bul háreketińiz nátiyjesinde. Ómirinde konstituciyanı ashıp kórmegen adamlar hám házir 17-baptı iship alǵan shıǵar. Qaraqalpaqstan ǵárezsizligi uzaq keleshektegi nárse, yamasa ol haqqında ulıwma oylamay júrgen adamlar hám házir bul haqqında oylap baslaǵan bolsa hayran bolmas edim.

Qaraqalpaqstan xalqı tárepinen "saylanǵan" Oliy Májlis, Joqarǵı Keńes deputat hám senatorları! Kópshiligińiz bálkim insan retinde jaqsı adam shıǵarsız, biraq deputat hám senator retinde "bahańız" 2. Jurtqa bir tiyinlik paydańız joq ekenin yaqshı qabıl ettik, biraq hesh bolmaǵanda zıyanǵa islemeń. "Молчание, знак согласия" degen gápti umıtpań, elege shekem úndemey otırsızba, demek sizler bul sheshimdi qollap quwatlap atırsız. Azmas bolsada arıńız bolǵanda mandatıńızdı álle qashan tapsırǵan bolar edińiz.

Juwmaq retinde, "joqarıdaǵılar" bir nárseni umıtqan uqsaydı. Qaraqalpaqstan xalqında ya bir túyirli ekonomikası bar, ekologiyalıq apatshılıǵı dúnyaǵa málim, bilimlendiriw, den-sawlıqtı saqlaw tarawları tek degradaciyada, biraq sondada kónip jasap kiyatır. Jalǵız qalǵan nársesi bul sol referendumǵa huqıq, onı sizler tartıp ala almaysız, buǵan hesh kim kónbeydi hám. Kúsh penen tartıp alıw tek radikallastırıwǵa alıp keledi, sheshimińizdi artqa qaytarǵan jaǵdayıńızda hám menińshe aldınǵıday qarım-qatnasıq bolmaydı. Sol ushın elede jaqsılap oylanıp kóriń. Peace ✌️.
