---
layout: post
title: "Mámleketler ne ushın rawajlanbaydı?"
author: "atabek"
language: lat
ref: why-nations-fail
tags: mámleket kitap
---

![Why nations fail cover](/assets/img/why-nations-fail-cover.jpg "Why nations fail cover")

Ne ushın bir mámleketler rawajlanǵan, al geybirewleri (kópshiligi desekte bolatuǵın shıǵar) dım arqada qalıp ketken? Bul sorawǵa ózińiz hám qızıǵıp, juwap izlep kórgen bolıwıńız múmkin. Biraq tap usı tema boyınsha [Daron Acemoglu](https://en.wikipedia.org/wiki/Daron_Acemoglu) hám [James Robinson](https://en.wikipedia.org/wiki/James_A._Robinson) atlı amerikalıq professorlar hár qıylı izleniwler alıp barıp, nátiyjesin "[Why Nations Fail: The Origins of Power, Prosperity and Poverty](https://en.wikipedia.org/wiki/Why_Nations_Fail)" kitabına jazıp shıǵarǵan. Tuwrıdan-tuwrı kitap atamasın awdarsaq "Nege mámleketler qulaydı: húkimet, gúlleniw hám jarlılıqtıń kelip shıǵıwı" degenge usaǵan mánis beredi, orıs tilinde "[Почему одни страны богатые, а другие бедные](https://ru.wikipedia.org/wiki/%D0%9F%D0%BE%D1%87%D0%B5%D0%BC%D1%83_%D0%BE%D0%B4%D0%BD%D0%B8_%D1%81%D1%82%D1%80%D0%B0%D0%BD%D1%8B_%D0%B1%D0%BE%D0%B3%D0%B0%D1%82%D1%8B%D0%B5,_%D0%B0_%D0%B4%D1%80%D1%83%D0%B3%D0%B8%D0%B5_%D0%B1%D0%B5%D0%B4%D0%BD%D1%8B%D0%B5)" ataması menen shıqqan.

Avtorlar bul kitapta kóplegen mámleketlerdi kórip shıǵıp, olardıń rawajlanıwına yaki rawajlanbawına neler tásir etken degen sorawǵa bas qatırǵan. Olar kóplegen faktorlardı kórip shıqqan, máselen mámlekettiń _jaylasıwı_ (_geografiyası_), _klimatı_, _genetikası_, _mádeniyatı_, _dini_ sol mámlekettiń rawajlanıwına járdem beriwi múmkinbe degen sorawlardı ózlerine bergen. Aqırında sonday sheshimge kelgen, aldın keltirilgen faktorlar ekinshi dárejeli bolıp shıǵadı, al mámlekettiń rawajlanıwında tiykarǵı roldi siyasiy hám ekonomikalıq institutlardıń qay dárejede rawajlanǵanı oynaydı eken. Derlik hár bir mámleket óziniń siyasiy hám ekonomikalıq institutlarına iye, biraq professorlar bul institutlardıń rawajlanıwın eki kategoriyaǵa bólgen:

- **ekstraktiv institut**larda jámiyettiń kópshiligi siyasiy sheshimler hám ekonomikalıq payda alıwǵa jol qoyılmaydı
- **inklyuziv institut**larda bolsa kerisinshe, ilajı barınsha jámiyettiń kópshiligin siyasiy hám ekonomikalıq turmısta aktiv qatnasıwın qollap quwatlaydı.

Avtorlardıń aytıwınsha, jámiyettiń kópshiligin siyasiy sheshimlerden ayırıw keyinshelik elitaǵa tiyisli bolmaǵan barlıq adamlardıń ekonomikalıq huqıqların sheklewlerge alıp keledi. Al adamlarda menshik huqıqı kepilligi bolmasa hám óz kárxanalarınan payda ala almasa, bul ekonomikalıq ósiwdiń toqtawına alıp keledi. Sonıń ushın plyuralistik siyasiy institutlarsız turaqlı rawajlanıwdıń ilajı joq deydi avtorlar.

Eger rawajlanǵan mámleketlerdi qarasańız, barlıǵında inklyuziv siyasiy hám ekonomikalıq institutlar jolǵa qoyılǵan. Al rawajlanbaǵan mámleketlerde bolsa, barlıǵında tek elitalar ushın xızmet etetuǵın ekstraktiv institutlar jaratılǵan. Bul kitapta Ózbekistan hám ekstraktiv institutlarǵa mısal etip kórsetilgen. Tilekke qarsı, kitap 8 jıl aldın shıqqan bolsada, bizdegi ekstraktiv institutlar elege shekem joǵalǵan joq (aqırǵı waqıtları qayta kúsheyip baratırǵanday).

Hámmege bul kitaptı oqıwdı másláhát etemen, aldın bilmegen kóp nárselerdi úyreniwińiz anıq.

_UPD_: Eger ózbek tilinde oqıytuǵın bolsańız, bul kitaptı Ózbekistanda [Asaxiy](https://asaxiy.uz/) Books proekti ózbek tilinde baspadan shıǵarǵan.
