---
layout: post
title: Bilimlendiriw
author: atabek
language: lat
ref: education
tags: jámiyet bilimlendiriw
---

Mámlekettiń "rawajlanıwına" yamasa rawajlanıwına úles qosatuǵın eń áhmiyetli tarawlardıń biri bul bilimlendiriw sisteması ekenin kópshilik tán alsa kerek. Házirgi Ózbekistanda hám bul aktual másele, bilimlendiriw tarawımız uzaq waqıttan beri kriziste. Oqıw programmalarınıń eskiriwi, bilimlendiriw tarawı ushın mamanlardı tayarlaw sistemasınıń zamannan arqada qalıwı, nepotizm, korrupciya sıyaqlı mashqalalar sistemanıń házirgi jaǵdayına jetip keliwine úlken "úles" qostı.

Bilimlendiriwdiń jaqsılanıwı mámleketke qanday payda alıp keliwi múmkin? Birinshi náwbette, mámlekettiń ekonomikası hám mámleketlik basqarıwda paydası tiyetuǵın kerekli kadrlarǵa iye boladı. Ekinshiden, hám menińshe bul eń áhmiyetlisi, óz pikirine iye, bir "qálipke quyılmaǵan" hám óziniń ideyaların erkin ayta alatuǵın insanlar menen bayıymız. Bul jerde qosımsha qılıp ketiwim kerek, men bul jerde bilimli degende hár qıylı diplom/sertifikatlarǵa iye adamlardı názerde tutıp atırǵanım joq. Bizlerde házir joqarı oqıw orınlardı pitkergen diplomlılar barshılıq, biraq olardıń bilimi házirgi zaman talabına juwap bere aladı dey alamızba?

Endi orınlı soraw tuwılıwı múmkin, eger húkimet mámleketti rawajlandırıwda aqsasa, bilimlendiriwge kerekli itibar qaratıwdı ózine ep kórmese, adamlar ne qılsın? Hár qıylı variantlar bar, biraq meniń oyımsha eń optimalı bul hár bir adam óz ústinde islewge háreket etiwi kerek hám keleshek áwladtıda bilim alıwǵa úgitlew kerek. Durıs, social liftler islemeytuǵın mámlekette bul bir paydasız sharaday kóriniwi múmkin, biraq menińshe eger adamlar bul ilájdı háreketlep, azmas bolsada jaqsılawǵa erisse, nátiyje kózge kórinedi (1-2 áwladtan keyin bolsada).
