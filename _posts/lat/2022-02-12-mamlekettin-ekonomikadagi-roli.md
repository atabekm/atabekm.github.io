---
layout: post
title: Mámlekettiń ekonomikadaǵı roli
author: atabek
language: lat
ref: state-involvement-in-economy
tags: mámleket ekonomika
---

Jaqın kúnlerde Ándijan walayatınıń rayonlarınıń birinde bir mektep muǵallimleriniń oqıwshılardıń ata-analarınan keshirim soraǵanı haqqında xabarlardı kórgen shıǵarsız. Bul álbette (tilekke qarsı) bizlerdiń jurt ushın jańalıq emes. Óz wazıypasına kirmeytuǵın májbúriy qosımsha jumıs islew boyınsha bilimlendiriw hám medicina tarawınıń isshileri "chempion" shıǵar bul mámlekette. Hákimiyat hám basqa mámleketlik organlarınıń "kúshi" jetetuǵın adamları hám solar tek, bunday arzımas jumıs ushın endi prokuratura ya organdaǵı aǵalardıń tınıshın almaydıǵo, durıspa 🤦‍♂️?

Endi bunday jaǵday deni saw jámiyette/mámlekette bolǵanda qanday juwmaqlanıwı múmkin edi degen sorawǵa juwap izlep kórsek. Aytayıq, bir mektep direktorı sol jerdegi muǵallimlerdiń birewine onıń wazıypasına kirmeytuǵın tapsırma berdi. Ózin húrmet etiwshi insan retinde muǵallim bul isten bas tarttı. Direktor yaq isleyseń dep turıp aldı. Muǵallim "пошел …" dep arzasın jazıp jumıstan shıǵıp ketti hám basqa táwirlew mektepten jumıs taptı.

Bizlerde bunday "пошел" deytuǵınlar hám tabılatuǵın shıǵar, biraq menińshe júdá hám az. Buǵan bas sebeplerdiń biri bul mámlekettiń ekonomikadaǵı roli. Ekonomist Yuliy Yusupovtıń aytıwınsha, Ózbekistanda mámlekettiń ekonomikadaǵı úlesi shama menen 55%ke teń, yaǵnıy mámleketlik shólkem hám kárxanalar ekonomikanıń yarımınan kóbin jaratadı. Bul júdá hám kóp, rawajlanǵan mámleketlerge itibar qaratatuǵın bolsaq bul kórsetkish 20-25%ten aspaydı ("kommunistlik" Qıtayda bul hátte 12%). Kópshilikke málim, mámleket bul júdá hám jaman basqarıwshı, sonıń ushın rawajlanıwdı qálewshi mámleketler birinshi náwbette mámlekettiń ekonomikadaǵı rolin azaytıwǵa háreket etedi. Sebebi derlik hesh qashan mámleketlik kárxana effektivligi jaǵınan jeke kárxanalarǵa jete almaydı.

Endi joqarıdaǵı jaǵdayǵa qaytsaq. Házir mektep muǵalliminiń oǵan hár qıylı májbúriy tapsırmalar berilgende qanday variantları bar? Variant #1, bul joqarıdaǵı "пошел" variantı, biraq ol hám bul situaciya basqa jerde qaytalanbawına garantiya bermeydi, sebebi basqa baratuǵın mektep hám mámlekettiki boladı. Bunnan variant #2 kelip shıǵadı, basqa jerge ótken menen jaǵday ózgermese, onda kóniwden basqa ilajı joq eken degen sheshimge kelinedi.

Kritikalawǵa hámme shebermiz, sheshimi ne boladı dewińiz múmkin. Sheshimi ańsat, mámleket ekonomikadaǵı rolin keskin azaytıwı kerek. Muǵallimde saylaw huqıqı bolıwı kerek, ol mámleketlik mektepte isleyme ya jeke mektepteme. Oqıwshıda saylay alıwı kerek, mámleketlik mektep/universitette bilim alama yamasa jekedeme. Meniń qaysı emlewxanaǵa kóriniwimdi ózim sheshe alıwım kerek, mámleket emes. Qısqası, mámleket derlik hámme tarawlardan shıǵıp ketip, onıń roli tek qaǵıydalardı belgilew (regulyator), hámmege birdey sharayatlar jaratıw (monopoliyanıń aldın alıw), salıqlardı jıynaw hám olardı durıs tarqatıw bolıwı kerek. Bolǵanı, jumıs orınların jaratıw, salıqlardı tólew degen tapsırmalardı jeke biznestiń ózi mámleketten ádewir jaqsı bejere aladı.
