---
layout: post
title: Monopoliya
author: atabek
language: lat
ref: monopoly
tags: ekonomika monopoliya
---

Monopoliya degen stol oyını bar, kópshilik oynap kórgen shıǵar. Júdá hám ájayıp oyın, ásirese bir topar bolıp oynasań waqıttıń qalay ótkenin bilmey qalasań. Biraq real ómirde, monopoliyalar oyınındaǵıday quwanısh alıp kelmeydi, ásirese xalıqqa. Monopoliyalardı shártli túrde eki túrge bóliwge boladı: tábiyiy hám jasalma.

Tábiyiy monopoliya ádette bizneste ushıraydı. Eger bir kárxana erkin bazarda qandaydır ónim islep shıǵarıp, sol óniminiń sapasın asırıwdıń ústinde toqtamay islese, waqıttıń ótiwi menen olar áste bazardaǵı úlesin kóbeytip bara beredi hám bir kúni kelip bazardaǵı eń úlken oyınshıǵa aylanıwı múmkin (bul degeni sapanı jaqsılaǵannıń hámmesi hám monopol bola aladı degeni emes). Buǵan mısal iretinde 2000-jıllarda Microsoft kompaniyasın keltiriw múmkin, kompyuter operacion sistemaları hám veb-brauzerler boyınsha derlik monopollıqqa erisken. Bunday tábiyiy monopoliyalardıń úlesi júdá hám úlkeyip baratırsa kóbinese mámleket aralasıp, bul monopoliyalardıń tásirin azaytıwǵa háreket etedi. Joqarıdaǵı Microsoft máselesinde 2001 jılı AQSh húkimeti Microsoft'tı sudqa beriwine alıp keldi. Házirgi kúndede AQSh húkimeti Google kompaniyası internette, al Facebook kompaniyası social tarmaqlarda dım úlken úles alıp ketkeninen qáweterlenip, olardı sudqa beriw máselelerin kórip shıǵıp atır.

Jasalma monopoliya bul kóbinese mámleket tárepinen jaratılǵan kárxanaǵa qandaydır ónimdi (erkin bolmaǵan bazarda) satıwǵa eksklyuziv huqıqlardı beriliwin aytsaq boladı. Tilekke qarsı, mámleketimizde buǵan mısallar kóp hám eń ataqlısı retinde UzAuto Motors kompaniyasın keltirsek aljaspaǵan bolatuǵın shıǵarmız. Kompaniya 1993 jılı jaratılǵanına qaramay usı kúnge shekem erkin bazarda basqa ózine usaǵan avtomobil jetistiriwshiler menen "jarısıp" kórgen emes. Tek mámleket tárepinen berilgen hár qıylı preferenciyalardıń (salıqtan azat etiw, sırttan kelgen mashınlar ushın úlken bajılar h.t.b.) esabınan ǵana mámlekettiń ishinde "muskulların" kórsetip júr. Ádette jasalma monopoliya bolǵan jerde sapa tómen boladı, sebebi olarǵa sapanıń ústinde islewge hesh qanday mútájlik joq, "alsań al, almasań qoy" principinde júreberedi. Jábir kórip atırǵan bolsa ápiwayı xalıq, saylaw huqıqınan ayrılǵan hám qımbatqa sapası tómen mashınlardı alıwǵa májbúr. Endi oylanıp kórsek, bul UzAuto Motors kompaniyası házirgi jaǵdayında nege ya kimge kerek? Xalıqqa anıq kerek emes, usı kompaniya bolmaǵanında olarda saylaw huqıqı bolar edi. Mámleketkede ekonomikalıq jaqtan alıp qarasaq paydası az, kerisinshe tek subsidiyalar esabınan jasaydı. Zavod jumıs ornın jaratıp, sonsha adamlardı jumıs penen támiynlep otır dewi múmkin, biraq 20-30 mıń adam dep 32 million adam qıynalıwı nadurıs. Bálkim imidj ushın jaqsı shıǵar, mashın islep shıǵaratuǵın mámleket qatarındamız dep maqtanıw ushın? Bilmedim, erkin bazarda gúresiwge qorqatuǵın hám ózinıń xalqın talap atırǵan kompaniyanıń qanday imidji bolıwın. Sonda eń aqırǵı variant, bul kompaniyanıń artında turǵan adamlarǵa paydalı shıǵar. Bul adamlar hám joqarı kabinetlerde otıratuǵın shıǵar.

Endi soraw, mámleketlik monopoliyalardan qalay qutılsaq boladı? Siz benen bizdiń qolımızdan keletuǵını az, tásir etiwdiń bir jolı sol monopoliyanıń ónimin satıp almaw, biraq xalıqtıń bilimlendiriw dárejesi hám birgelikte topar iretinde óz huqıqların talap etiw tájiriybesi bolmaǵanǵa bunıń ilaji joq esap. Demek házirgi jaǵdaydaǵı jalǵız jolı mámleket ózi háreket etse. Bul qıyın bolmawı kerek, avtoritar mámleketpiz, prezidentte derlik sheksiz kúsh bar, bir gápi menen bardı joq, joqtı bar qıla aladı. Biraq bir "haram tamaq" azday, jáne bes-altawın [qosajaqpız](https://www.gazeta.uz/ru/2021/01/13/auto/)… 🤦‍♂️
