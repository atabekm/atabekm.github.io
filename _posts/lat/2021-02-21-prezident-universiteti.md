---
layout: post
title: Prezident universiteti
author: atabek
language: lat
ref: presidents-university
tags: bilimlendiriw universitet prezident
---

Jaqında jańalıqlarda prezident universiteti ashılıwı haqqında [esitken](https://www.gazeta.uz/ru/2021/01/16/presidents-university/) shıǵarsız. Universitetlerdiń kóbeygeni álbette jaqsı, qansha joqarı oqıw orınları kóbeygen sayın studentlerdiń jaqsı bilim alıw imkániyatları asıp bara beredi. Biraq men bul hádiysede eki nársege itibar qaratıwdı qáler edim.

Birinshisi, bul ilaj basqa kópshilik tarawlardaǵı sheshimler sıyaqlı fundamental mashqalanı sheshiwge emes, al tek waqtınshalıq "jabıwǵa" qaratılǵan. Analogiya qılıp keltirsek, fundamenti qıysıq quyılǵan jaydıń diwalına jarıq tússe, barıp sol jarıqtı tek sıbap qoyǵanday. Al tiykarınan bolsa, ol jay eger uzaq waqıt xızmet etiwin qálegen adam tolıq fundamentinen baslap buzıp salıwı kerek boladı. Húkimet pikirimshe taza super-universitetler ashıw menen emes, al sol tarawdı erkinlestiriw menen birinshi náwbette shuǵıllanıw kerek. Hádden tıs regulyaciyanı azaytıw, qaǵazbazlıq joq qılıw, universitetlerge oqıtıw programmasın saylawda erkinlik beriw, jeke universitetler ashılıwındaǵı tosıqlardı azaytıw, bulardıń barlıǵı sol birinshi qılınıwı kerek bolǵan nárseler. Qashan usı nárseler ámelge assa hám jeke biznes júrgiziwdegi tosıqlar alıp taslansa (hesh bolmaǵanda azaysa), sonda shet eldegi universitetler ózleri kelip filialların ashadı, hesh kim shaqırmay-aq.

Ekinshisi másele, bul aqırǵı waqıtlar kóp nárselerge prezident atı berilip atırǵanı, men aqırǵı esitkenlerim bul prezident universiteti, prezident mektebi, prezident grantları, prezident stipendiyaları h.t.b. Ádette universitet/mektep/sıylıqlarǵa at bergende eki keń tarqalǵan jol bar:

1. Ótmishte óshpes iz qaldırıp ketilgen insanlardıń atına ashılǵanlar. Buǵan mısal iretinde AQSh birinshi prezidenti George Washington atına qoyılǵan [George Washington University](https://www.gwu.edu/), ózlerimizde bolsa Berdaq atındaǵı [Qaraqalpaq mámleketlik universiteti](https://karsu.uz/).
2. Belgili adamlardıń ózleriniń qarjılarına ashılǵanlar, máselen AQShta [Stanford University](https://www.stanford.edu/), [Cornell University](https://www.cornell.edu/), Shveciyada [Nobel sıylıǵı](https://www.nobelprize.org/) h.t.b.

Bizlerdegi ashılajaq universitet eki kategoriyaǵada tiyisli emes shıǵar-aw (ya Prezident óz aylıǵınan tólep otırmeken? 🤔). Ózbekistan xalqı tólegen salıqları arqalı toltırılıp otırǵan mámleket byudjetinen qarjılandıratuǵın universitetke, qansha húrmeti bolmasın, mámleket basshısınıń atı qoyılıwı bir ersi kórinedi eken.
