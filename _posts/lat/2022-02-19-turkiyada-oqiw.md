---
layout: post
title: Túrkiyada oqıw
author: atabek
language: lat
ref: study-in-turkey
tags: Túrkiya bilimlendiriw universitet
---

<div>
  <script
    async
    src="https://telegram.org/js/telegram-widget.js?19"
    data-telegram-post="bmamadiev/1576"
    data-width="100%"
  ></script>
</div>

Jaqında Amerika Dawısı (Voice of America) radiokompaniyası aǵzası Behzod Mamadievtiń Túrkiyanıń Bursa qalasınan tayarlaǵan (joqarıda berilgen) qısqa kórsetiwin kórip qalıp edim. Meniń itibarım túsken jeri, Túrkiyadaǵı joqarı oqıw orınları haqqındaǵı maǵlıwmatlar boldı. Sol jerde oqıytuǵın jerleslerdiń hám internetten ústirtin qaraǵan maǵlıwmatlarım boyınsha Túrkiya universitetlerinde oqıwdıń "kontrakt" pulı semestrine $300den baslanadı eken hám bul maǵan kútilmegen xabar boldı. Men Túrkiyada oqıw onday dárejede (salıstırmalı) arzan dep oylamap edim.

Túrkiya meniń pikirimshe túrkiy (men hátte musılman degen bolar edim) dúnyadaǵı hár tárepleme eń rawajlanǵan el esaplanadı. Ol bazar ekonomikası, demokratiya, insan huqıqları, jeke múlk huqıqları boyınsha ádewir jetiskenliklerge erisken. Házirgi prezident Erdoǵannıń avtoritar qılıqları álbette bul jetiskenliklerdi azmas arqaǵa sheginiwge májbúr qıldı. Biraq bul sheginiwlerdi esapqa alǵandada Túrkiyadaǵı erkinlikler bizlerge usaǵan avtoritar mámleketlerge salıstırǵanda ádewir kóp.

Ózbekistandaǵı mámleketlik joqarı oqıw orınlarında tálim alıw studentlerge jılına shama menen $1200-1500ge túsedi eken (bul stipendiya menen, eger stipendiyasız bolsa $600-900). Oylap qarasaq, Ózbekistanda "kontraktqa" tólenetuǵın pul Túrkiyanıń universitetleriniń "kontraktına" da jetip qaladı eken (hámmesine emes álbette). Bul júdá hám jaqsı imkániyat dep oylayman, eger siziń abiturient balalarıńız, aǵayinlerińiz, tanıslarıńız bolsa bul varianttı bir oylap kóriwdi másláhát etken bolar edim.
