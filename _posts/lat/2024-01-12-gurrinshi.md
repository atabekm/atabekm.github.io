---
layout: post
title: "Gúrrińshi"
author: atabek
language: lat
ref: gurrinshi
tags: til kitap Qaraqalpaqstan
---

Tanısıń, qaraqalpaqsha kitaplardı audio variantta tıńlaw imkaniyatın beriwshi [Gúrrińshi](https://www.gurrinshi.com/) joybarı. Búginnen baslap Android sistemasınıń paydalanıwshıları Gúrrińshi mobil qosımshasın óz qurılmalarına [ornatıp](https://play.google.com/store/apps/details?id=com.shagalalab.gurrinshi.android), qaraqalpaqsha audiokitaplardı tıńlawdı baslawı múmkin. Qosımshanıń iOS ushın arnalǵan variantı da házirde tayarlanıw basqıshında bolıp, jaqın keleshekte járiyalanıwı kútilmekte.

Sońǵı 4‑5 jılda podkastlar, audiokitaplar dúnyada qaytadan en jaya basladı. Buǵan tiykarǵı sebeplerdiń biri, audiokitaplardı tıńlaw adamnan aktiv dıqqattı talap etpeydi. Mısalı, tekst varianttaǵı kitaptı oqısańız, dıqqatıńız tek ǵana kitapta, ondaǵı tekstte bolıwı kerek, basqa hesh nárse isley almaysız, al audiokitaplardı bolsa basqa da jumıslarıńızdı islep júrip, parallel tıńlaw imkaniyatı bar.

Bunnan on jıl aldın biziń [komandamız](https://www.shagalalab.com/) qaraqalpaqsha kitaplardı elektronlastırıw maqsetinde, [Kitapxana.com](http://www.kitapxana.com/) joybarın baslap edi. Lekin, ol bizge kútilgenindey nátiyje alıp kelmedi. Al, Gúrrińshi bolsa biziń ekinshi urınısımız, bul saparı audio formattaǵı kitaplar babında.

Joybardan gózlengen tiykarǵı maqset qaraqalpaq tilindegi kitaplardı audio formatqa ótkiziw, olardı bir jerge jámlew hám basqalardı da bul háreketlerde belsendi qatnasıwǵa shaqırıw. Sonday‑aq, bul arqalı jámiyetimizdegi kózi ázzi insanlardıń qaraqalpaq tilindegi ádebiy shıǵarmalar menen jaqınnan tanısıwına úlken múmkinshilik jaratıp bere alǵan bolamız.

Ulıwma alǵanda, qaraqalpaq tili hám ádebiyatı ushın arnalǵan joybarlar qansha kóp bolsa, sonsha jaqsı. Tilekke qarsı, bul tarawda elege shekem isleniwi kerek bolǵan jumıslar oǵada kóp. Eń aktual mashqalalardıń biri bul qaraqalpaq tilindegi materiallardıń elektron formatta az ushıraytuǵınlıǵı. Usı mashqala qaraqalpaq tiliniń internet álemine kirip keliwine birinshi tosqınlıq esaplanadı hám bul másele elege shekem óz sheshimin tapqan joq.

Usı kontent jetispewshiligi máselesi Kitapxana.com joybarınıń rawajlanıwına da óziniń keri tásirin tiygizip edi. Gúrrińshide bolsa, áwel basında, tek ǵana 3 audiokitap-aq bar. Bul saparı kontentti kóbeytiw ushın, kraudsorsing usılın sınap kórmekshimiz.

Kraudsorsing — bul qanday da bir maqset jolında adamlardıń birlesip háreket etiwi. Solay eken, Gúrrińshi joybarın rawajlandırıw, bul arqalı qaraqalpaq tilindegi kitaplardı audio variantqa kóshiriw háreketlerine hárbir watanlasımızdı óz úlesin qosıwǵa shaqırıp qalamız.

Házir, derlik, bársheniń qolında mobil qurılma bar. Úyińizde qaraqalpaqsha kitaplar, ádebiy shıǵarmalar da tabılatuǵın bolsa — demek, siz joybarǵa úles qosıwǵa tayarsız: bir kitaptı alıp, kúnine yarım saattan kitaptı oqıp, onı qurılmańızǵa audio kóriniste jazıp barsańız, kólemine qarap bir hápteden bir ayǵa shekemgi aralıqta bir kitaptı tolıq audio variantqa ótkerip juwmaqlawıńız múmkin. Biz bolsa paydalanıwshılar tárepinen jiberilgen hárbir audiokitaptı platformamızda erkin esitiw múmkinshiligin jaratıp beriwge kepillik beremiz.

Usı scenariy boyınsha shamalap kóretuǵın bolsaq, tek ǵana Nókis qalasınıń ~334 600 [turǵınınıń](https://qrstat.uz/files/371/Demografiya/5318/Qala-ham-rayonlar-boyinsha-turaqli-xaliq-sanii.pdf) 0,3% i hárbiri bir kitaptan óz úlesin qosqanda da, 1 000 audiokitap jıynalıp qalıwı múmkin eken. Bul maqsetke erise alamız ba — endi ol ózimizdiń háreketimizge baylanıslı.
