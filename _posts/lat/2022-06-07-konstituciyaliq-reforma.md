---
layout: post
title: Konstituciyalıq reforma
author: atabek
language: lat
ref: constitutional-reform
tags: konstituciya reforma Ózbekistan
---

Ótken aydan baslap Ózbekistanda konstituciyalıq reformalar haqqında gáp sózler baslandı. Ádette, avtoritar rejimlerde bunday ózgerisler tiykarınan sol rejimniń legitimligin uzaytıw/sozdırıw ushın paydalanıladı. Ápiwayı xalıq tilinde orıssha "обнуление" dep atalatuǵın bul process, Karimov dáwirinde hám paydalanılǵan, al 2020-jılı Rossiyada, usı jılı qońsılas Qazaqstanda bolıp atır (Qazaqstandaǵı házirshe reforma, "обнуление" bolmaydı dep atır prezidenti, endi bunı waqıt kórsetedi). Usı "обнуление"ler haqqında gazeta.uz’da qaysı mámleketlerde bunday qubılıslar bolǵanlıǵı tuwralı jaqsı material tayarlaǵan eken ([orıssha](https://www.gazeta.uz/ru/2022/05/27/constitution-reform/) variant, [ózbekshe](https://www.gazeta.uz/oz/2022/05/27/presidential-term/)).

Ulıwma alǵanda, konstituciyalıq reformalar bul jámiyet hám civilizaciyalardıń evolyuciyasında tábiyiy jaǵday. Yaǵnıy, adamlar, jámiyetler rawajlanǵan sayın olardıń mútájlikleri, kóz-qarasları ózgerip baradı. Biraq bizlerdiń jaǵdayda bul reforma "jasalma"ǵa uqsap turıptı. Sebebi onıń tábiyiy bolıwı ushın mámleket penen xalıq bir "tolqın"da bolıwı kerek, yaǵnıy qandaydır bir maqsetke birgelikte intiliw kerek. Bizlerde ele onday "tolqın" joq, xalıq bálkim eldiń rawajlanıwın qáler, biraq mámleket hám onıń byurokratiyası bunı ózgeshe túsinedi.

Bálkim bul reforma jaqsı niyet penen-aq islenip atırǵan bolıwı múmkin, biraq konstituciyalıq reforma boyınsha komissiyanıń basshısı etip Akmal Saidov degen adamnıń qoyılıwı bul niyetlerdiń pıt-shıtın shıǵardı desekte bolatuǵın shıǵar. Bul adamdı xameleonǵa mezgetemen men, qálegen rejimde islep keteberedi, qálegen rejimdi qollap keteberedi, princip degenniń "p" háribide joq. Gitlerdiń qasına jiberseńiz nacizmdi, Li Kuan Yudiń janına barsa 3-dúnya mámleketin 1-dúnya mámleketine aylandırıw kerekligin, al Arqa Koreyaǵa barsa Chuchxe eń durıs ideologiya ekenin toqtamay "sayraytuǵın" demagog sıyaqlı.

Yaqshı, házirshe aldınǵa túsip jorǵalamay turayıq, bálkim mırza prezidenttiń ózinen keyin jaqsı sistema qaldırıp ketiw oyı bar shıǵar, oyında ne bar ekenin bilmeymizǵo. Sol maqsette, konstituciyaǵa:

- impichment
- prezident wazıypalarınıń bir bólegin parlamentke beriw
- hákimlerdi saylaw huqıqı
- keleshekte superprezidentlik respublikadan parlamentar respublikaǵa ótiw

sıyaqlı ózgerislerdi kirgiziwdi niyet qılǵan shıǵar bálkim?

Bulardıń barlıǵın endi waqtı kelgende bilip alamız, biraq meni joqarıda gazeta.uz'da aytıp ótken maqalanıń eń aqırında berilgen soraw qızıqtırıp turda. Aytayıq, komissiya barlıq qızıǵıwshı táreplerdiń konstituciyaǵa ózgerisler boyınsha pikirlerin jıynap, konstituciyaǵa ózgerislerdi referendum ya basqa kóriniste usınısqa qoydı. Usınıslar qabıl etildi dep hám esaplayıq. Biraq, eger bul usınıslardıń ishinde [90-statyanı](https://constitution.uz/ru/clause/index#item90) (_Prezident izbe-iz eki múddetten kópke saylana almaydı_) ózgertiw boyınsha usınıs bolmasada, bul konstituciyanıń "obnulenie" bolıwına alıp keleme eken? Buǵan endi Konstituciyalıq Sud degen organ anıq juwap beriwi kerek, biraq bizlerdegi sudlardıń jaǵdayın eske alsaq, obektiv juwap alıwımızǵa úmit etsek bolama eken?
