---
layout: post
title: "Мәмлекетлер не ушын раўажланбайды?"
author: "atabek"
language: cyr
ref: why-nations-fail
tags: мәмлекет китап
---

![Why nations fail cover](/assets/img/why-nations-fail-cover.jpg "Why nations fail cover")

Не ушын бир мәмлекетлер раўажланған, ал гейбиреўлери (көпшилиги десекте болатуғын шығар) дым арқада қалып кеткен? Бул сораўға өзиңиз ҳәм қызығып, жуўап излеп көрген болыўыңыз мүмкин. Бирақ тап усы тема бойынша [Daron Acemoglu](https://en.wikipedia.org/wiki/Daron_Acemoglu) ҳәм [James Robinson](https://en.wikipedia.org/wiki/James_A._Robinson) атлы америкалық профессорлар ҳәр қыйлы излениўлер алып барып, нәтийжесин "[Why Nations Fail: The Origins of Power, Prosperity and Poverty](https://en.wikipedia.org/wiki/Why_Nations_Fail)" китабына жазып шығарған. Туўрыдан-туўры китап атамасын аўдарсақ "Неге мәмлекетлер қулайды: ҳүкимет, гүллениў ҳәм жарлылықтың келип шығыўы" дегенге усаған мәнис береди, орыс тилинде "[Почему одни страны богатые, а другие бедные](https://ru.wikipedia.org/wiki/%D0%9F%D0%BE%D1%87%D0%B5%D0%BC%D1%83_%D0%BE%D0%B4%D0%BD%D0%B8_%D1%81%D1%82%D1%80%D0%B0%D0%BD%D1%8B_%D0%B1%D0%BE%D0%B3%D0%B0%D1%82%D1%8B%D0%B5,_%D0%B0_%D0%B4%D1%80%D1%83%D0%B3%D0%B8%D0%B5_%D0%B1%D0%B5%D0%B4%D0%BD%D1%8B%D0%B5)" атамасы менен шыққан.

Авторлар бул китапта көплеген мәмлекетлерди көрип шығып, олардың раўажланыўына яки раўажланбаўына нелер тәсир еткен деген сораўға бас қатырған. Олар көплеген факторларды көрип шыққан, мәселен мәмлекеттиң _жайласыўы_ (_географиясы_), _климаты_, _генетикасы_, _мәденияты_, _дини_ сол мәмлекеттиң раўажланыўына жәрдем бериўи мүмкинбе деген сораўларды өзлерине берген. Ақырында сондай шешимге келген, алдын келтирилген факторлар екинши дәрежели болып шығады, ал мәмлекеттиң раўажланыўында тийкарғы рольди сиясий ҳәм экономикалық институтлардың қай дәрежеде раўажланғаны ойнайды екен. Дерлик ҳәр бир мәмлекет өзиниң сиясий ҳәм экономикалық институтларына ийе, бирақ профессорлар бул институтлардың раўажланыўын еки категорияға бөлген:

- **экстрактив институт**ларда жәмийеттиң көпшилиги сиясий шешимлер ҳәм экономикалық пайда алыўға жол қойылмайды
- **инклюзив институт**ларда болса керисинше, илажы барынша жәмийеттиң көпшилигин сиясий ҳәм экономикалық турмыста актив қатнасыўын қоллап қуўатлайды.

Авторлардың айтыўынша, жәмийеттиң көпшилигин сиясий шешимлерден айырыў кейиншелик элитаға тийисли болмаған барлық адамлардың экономикалық ҳуқықларын шеклеўлерге алып келеди. Ал адамларда меншик ҳуқықы кепиллиги болмаса ҳәм өз кәрханаларынан пайда ала алмаса, бул экономикалық өсиўдиң тоқтаўына алып келеди. Соның ушын плюралистик сиясий институтларсыз турақлы раўажланыўдың илажы жоқ дейди авторлар.

Егер раўажланған мәмлекетлерди қарасаңыз, барлығында инклюзив сиясий ҳәм экономикалық институтлар жолға қойылған. Ал раўажланбаған мәмлекетлерде болса, барлығында тек элиталар ушын хызмет ететуғын экстрактив институтлар жаратылған. Бул китапта Өзбекистан ҳәм экстрактив институтларға мысал етип көрсетилген. Тилекке қарсы, китап 8 жыл алдын шыққан болсада, биздеги экстрактив институтлар елеге шекем жоғалған жоқ (ақырғы ўақытлары қайта күшейип баратырғандай).

Ҳәммеге бул китапты оқыўды мәсләҳәт етемен, алдын билмеген көп нәрселерди үйрениўиңиз анық.

_UPD_: Егер өзбек тилинде оқыйтуғын болсаңыз, бул китапты Өзбекистанда [Asaxiy](https://asaxiy.uz/) Books проекти өзбек тилинде баспадан шығарған.
