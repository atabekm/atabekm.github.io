---
layout: post
title: Билимлендириў
author: atabek
language: cyr
ref: education
tags: жәмийет билимлендириў
---

Мәмлекеттиң "раўажланыўына" ямаса раўажланыўына үлес қосатуғын ең әҳмийетли тараўлардың бири бул билимлендириў системасы екенин көпшилик тән алса керек. Ҳәзирги Өзбекистанда ҳәм бул актуал мәселе, билимлендириў тараўымыз узақ ўақыттан бери кризисте. Оқыў программаларының ескириўи, билимлендириў тараўы ушын маманларды таярлаў системасының заманнан арқада қалыўы, непотизм, коррупция сыяқлы машқалалар системаның ҳәзирги жағдайына жетип келиўине үлкен "үлес" қосты.

Билимлендириўдиң жақсыланыўы мәмлекетке қандай пайда алып келиўи мүмкин? Биринши нәўбетте, мәмлекеттиң экономикасы ҳәм мәмлекетлик басқарыўда пайдасы тийетуғын керекли кадрларға ийе болады. Екиншиден, ҳәм мениңше бул ең әҳмийетлиси, өз пикирине ийе, бир "қәлипке қуйылмаған" ҳәм өзиниң идеяларын еркин айта алатуғын инсанлар менен байыймыз. Бул жерде қосымша қылып кетиўим керек, мен бул жерде билимли дегенде ҳәр қыйлы диплом/сертификатларға ийе адамларды нәзерде тутып атырғаным жоқ. Бизлерде ҳәзир жоқары оқыў орынларды питкерген дипломлылар баршылық, бирақ олардың билими ҳәзирги заман талабына жуўап бере алады дей аламызба?

Енди орынлы сораў туўылыўы мүмкин, егер ҳүкимет мәмлекетти раўажландырыўда ақсаса, билимлендириўге керекли итибар қаратыўды өзине еп көрмесе, адамлар не қылсын? Ҳәр қыйлы вариантлар бар, бирақ мениң ойымша ең оптималы бул ҳәр бир адам өз үстинде ислеўге ҳәрекет етиўи керек ҳәм келешек әўладтыда билим алыўға үгитлеў керек. Дурыс, социал лифтлер ислемейтуғын мәмлекетте бул бир пайдасыз шарадай көриниўи мүмкин, бирақ мениңше егер адамлар бул иләжды ҳәрекетлеп, азмас болсада жақсылаўға ериссе, нәтийже көзге көринеди (1-2 әўладтан кейин болсада).
