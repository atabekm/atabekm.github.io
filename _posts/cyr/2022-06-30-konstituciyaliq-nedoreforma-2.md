---
layout: post
title: "Конституциялық (недо?)реформа #2"
author: atabek
language: cyr
ref: constitutional-reform-2
tags: конституция суверенитет Қарақалпақстан
---

Өткен постта бул ҳаққында пикирлеримди [жазып](/cyr/2022/06/07/konstituciyaliq-reforma) едим, соның менен бул тема жабылды деп ойласам, илажсыз қайтадан қайтпасам болмайтуғын себеп пайда болды.

Улыўма алғанда, бул "реформа" бойынша ҳеш қандай таң қаларлы жаңалық жоқ, сол қәдимги авторитар мәмлекетлердегидей тек ғана "атына" болған реформа. Мәмлекетти реал демократияға жетеклеўши усыныслар жоқ деседе болады. 90-статьяға тиймей, таза конституция қабыл етилгенлиги себепли алдынғы конституция өз күшин жоғалтады деп "обнуление"ни ҳеш болмаса қағазда болсада шырайлы етип қояма деп ойлап едим, яқ, булар туўры "колхозша" жол менен 90-статьяны өзгертиўденде қайтпапты. Яқшы, бул изинде екинши дәрежели мәселе болып шықты.

Күтилмегенде бул "реформа" Қарақалпақстанның статусына сезилерли дәрежеде өзгерис киргизейин деп тур. Конституцияның Қарақалпақстан Республикасы ҳаққындағы 17-бабына мениң ойымша фундаментал өзгерислер киргизиў бойынша усыныслар болған. Оның деталларын әлле қашан еситкен шығарсыз, сол ушын қайталап отырмайман (егер еситпеген болсаңыз [makan.uz](https://www.makan.uz) ды қарасаңыз болады).

Егер бул усыныслар ҳәзирги турысында қабыл етилсе, Қарақалпақстанды картадан өширип таслай берсекте болады. Қарақалпақстан де факто өзи әлле қашан ўалаяттан парқы қалмаған еди, бирақ де юре, ҳеш болмаса қағазда елеге шекем өз статусына ийе еди. Бул статустан айырылыўы басқа ўалаятлар менен бул ирет де юре ҳәм "синхронластырады".

Бул усыныслар не ушын ҳәм қай жақтан шыққанын ойлап көрсек. Конституцияға өзгерислерди усыныс етиў тийкарынан meningkonstitutsiyam.uz сайты арқалы алып барылды. Түсиниўимше, ол жерде қәлеген пуқара қәлеген усынысын қалдырыўы мүмкин. Бул жақсы нийетлер менен қылынған болыўы мүмкин, бирақ көпшиликке бундай ҳуқық берилген екен, ҳәр бир усыныс жақсылап анализ ҳәм синтез қылыныўы керек. Себеби адамлардың ой-өриси, билимлендириў дәрежеси, көз-қараслары, дүнья қарасы ҳәр қыйлы болыўы мүмкин ҳәм ҳәмме ўақыт бир адамның берип атырған усынысы пүткил мәмлекеттиң пуқараларына пайдалы болады дегенди аңлатпайды.

Қарақалпақстанның статусын өзгертиў ҳаққындағы усыныс қай жерден келгенлигин болыўы мүмкин деген сораў көпшиликке қызық шығар. Идея бойынша, жоқарыда көрсетилген сайтта биреў бул усынысты қалдырған болыўы керек. Бирақ, бундай үлкен сиясий әҳмийетке ийе усынысты ким қалдырған екен? Мениң гүманым бар Қарақалпақстанда жасаўшылар бундай усынысты бериўине, бул дегени ол басқа жерде жасаўшы пуқарадан келген болыў итималлығы жоқары. Бирақ, бул қаншалық дурыс, басқа жерде жасайтуғын адам өзге регионның жасаў турмысына өзгерис киргизиўин талап етиўи? Аналогия ретинде (бәлким онша уқсас емес шығар), мен Бухара ҳәм Самарқанд ўалаятларында тәжик миллетине тийисли пуқаралар көп, сол ушын ол регионлар Тәжикистан қурамына кирсин деп усыныс еткендей гәп болып атырда. Сол ушын бундай мәмлекет дәрежедеги әҳмийетли мәселелерди пуқаралар көтерген жағдайда ҳәм соларды көрип шығыўшылар пухталық пенен ҳәр тәреплеме ойлаўы керек еди.

Мениң ойымша, бундай мәмлекеттиң қурылысына үлкен тәсир етиўи мүмкин болған пикирлер әпиўайы халық тәрепинен шығыў итималлығы аз, шыққан жағдайда ҳәм мәмлекет оның менен разы болмағанында биймәлел "өткизип" жибериўи мүмкин еди. Демек, бул "жоқарыдан" жиберилген болыў итималлығы жоқары. Енди сораў, бул не еди өзи? Бул мәселедеги адамлардың дәслепки реакциясын көриўма? Егер халық буны индеместен өткизип жибергенде ҳеш нәрсе болмағандай өзгерислерди қабыллап кете берермеди? Енди халық наразылығын көрип, артқа шегинерме екен, я "репрессив машинаны" иске қосадыма?

Мениң ҳайран қалатуғыным, "неужели" 2 қәдем алдынға есаплай алатуғын профессионал сиясатшы/мәсләҳәтшилер табылмаған болса? Қарақалпақстанда басқа регионларға салыстырғанда орыс тилин билиў дәрежеси жоқары деп ойлайман (бирақ бул субъектив пикир, факт көрсете алмайман), қалаларда екиниң биринде спутник антенналары ямаса кабелли телевидение бар ҳәм олар арқалы тийкарынан орыс тилиндеги каналларды көреди. Тилекке қарсы, бул басым көпшилик орыс мәмлекетлик пропагандасына исенеди деген ҳәм гәп. Енди, ертең бул жақтағы наразылықларды еситип, "көшениң арғы басындағы үлкен аға" өз мәпи ушын қандайдыр былғасықлар шөлкемлестириўди ойлап қалса, информациалық майдан толық олардики боладығо. Пропаганда машинасын Гитлердикинен қалыспайтуғын дәрежеге жеткерген қарсылас пенен сизлер өтирик "шың"ыңыз арқалы бәсеки қылажақсызба?

[Стрейзанд эффекти](https://ru.wikipedia.org/wiki/%D0%AD%D1%84%D1%84%D0%B5%D0%BA%D1%82_%D0%A1%D1%82%D1%80%D0%B5%D0%B9%D0%B7%D0%B0%D0%BD%D0%B4) деген социаллық қубылыс бар, тап сол эффектке еристиңиз бул ҳәрекетиңиз нәтийжесинде. Өмиринде конституцияны ашып көрмеген адамлар ҳәм ҳәзир 17-бапты ишип алған шығар. Қарақалпақстан ғәрезсизлиги узақ келешектеги нәрсе, ямаса ол ҳаққында улыўма ойламай жүрген адамлар ҳәм ҳәзир бул ҳаққында ойлап баслаған болса ҳайран болмас едим.

Қарақалпақстан халқы тәрепинен "сайланған" Олий Мәжлис, Жоқарғы Кеңес депутат ҳәм сенаторлары! Көпшилигиңиз бәлким инсан ретинде жақсы адам шығарсыз, бирақ депутат ҳәм сенатор ретинде "баҳаңыз" 2. Журтқа бир тийинлик пайдаңыз жоқ екенин яқшы қабыл еттик, бирақ ҳеш болмағанда зыянға ислемең. "Молчание, знак согласия" деген гәпти умытпаң, елеге шекем үндемей отырсызба, демек сизлер бул шешимди қоллап қуўатлап атырсыз. Азмас болсада арыңыз болғанда мандатыңызды әлле қашан тапсырған болар едиңиз.

Жуўмақ ретинде, "жоқарыдағылар" бир нәрсени умытқан уқсайды. Қарақалпақстан халқында я бир түйирли экономикасы бар, экологиялық апатшылығы дүньяға мәлим, билимлендириў, ден-саўлықты сақлаў тараўлары тек деградацияда, бирақ сондада көнип жасап киятыр. Жалғыз қалған нәрсеси бул сол референдумға ҳуқық, оны сизлер тартып ала алмайсыз, буған ҳеш ким көнбейди ҳәм. Күш пенен тартып алыў тек радикалластырыўға алып келеди, шешимиңизди артқа қайтарған жағдайыңызда ҳәм мениңше алдынғыдай қарым-қатнасық болмайды. Сол ушын еледе жақсылап ойланып көриң. Peace ✌️.
