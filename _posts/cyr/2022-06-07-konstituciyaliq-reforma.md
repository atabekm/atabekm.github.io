---
layout: post
title: Конституциялық реформа
author: atabek
language: cyr
ref: constitutional-reform
tags: конституция реформа Өзбекистан
---

Өткен айдан баслап Өзбекистанда конституциялық реформалар ҳаққында гәп сөзлер басланды. Әдетте, авторитар режимлерде бундай өзгерислер тийкарынан сол режимниң легитимлигин узайтыў/создырыў ушын пайдаланылады. Әпиўайы халық тилинде орысша "обнуление" деп аталатуғын бул процесс, Каримов дәўиринде ҳәм пайдаланылған, ал 2020-жылы Россияда, усы жылы қоңсылас Қазақстанда болып атыр (Қазақстандағы ҳәзирше реформа, "обнуление" болмайды деп атыр президенти, енди буны ўақыт көрсетеди). Усы "обнулениелер"лер ҳаққында газета.уз'да қайсы мәмлекетлерде бундай қубылыслар болғанлығы туўралы жақсы материал таярлаған екен ([орысша](https://www.gazeta.uz/ru/2022/05/27/constitution-reform/) вариант, [өзбекше](https://www.gazeta.uz/uz/2022/05/27/presidential-term/)).

Улыўма алғанда, конституциялық реформалар бул жәмийет ҳәм цивилизациялардың эволюциясында тәбийий жағдай. Яғный, адамлар, жәмийетлер раўажланған сайын олардың мүтәжликлери, көз-қараслары өзгерип барады. Бирақ бизлердиң жағдайда бул реформа "жасалма"ға уқсап турыпты. Себеби оның тәбийий болыўы ушын мәмлекет пенен халық бир "толқын"да болыўы керек, яғный қандайдыр бир мақсетке биргеликте интилиў керек. Бизлерде еле ондай "толқын" жоқ, халық бәлким елдиң раўажланыўын қәлер, бирақ мәмлекет ҳәм оның бюрократиясы буны өзгеше түсинеди.

Бәлким бул реформа жақсы нийет пенен-ақ исленип атырған болыўы мүмкин, бирақ конституциялық реформа бойынша комиссияның басшысы етип Акмал Саидов деген адамның қойылыўы бул нийетлердиң пыт-шытын шығарды десекте болатуғын шығар. Бул адамды хамелеонға мезгетемен мен, қәлеген режимде ислеп кетебереди, қәлеген режимди қоллап кетебереди, принцип дегенниң "п" ҳәрибиде жоқ. Гитлердиң қасына жиберсеңиз нацизмди, Ли Куан Юдиң жанына барса 3-дүнья мәмлекетин 1-дүнья мәмлекетине айландырыў кереклигин, ал Арқа Кореяға барса Чучхе ең дурыс идеология екенин тоқтамай "сайрайтуғын" демагог сыяқлы.

Яқшы, ҳәзирше алдынға түсип жорғаламай турайық, бәлким мырза президенттиң өзинен кейин жақсы система қалдырып кетиў ойы бар шығар, ойында не бар екенин билмеймизғо. Сол мақсетте, конституцияға:

- импичмент
- президент ўазыйпаларының бир бөлегин парламентке бериў
- ҳәкимлерди сайлаў ҳуқықы
- келешекте суперпрезидентлик республикадан парламентар республикаға өтиў

сыяқлы өзгерислерди киргизиўди нийет қылған шығар бәлким?

Булардың барлығын енди ўақты келгенде билип аламыз, бирақ мени жоқарыда газета.уз'да айтып өткен мақаланың ең ақырында берилген сораў қызықтырып турда. Айтайық, комиссия барлық қызығыўшы тәреплердиң конституцияға өзгерислер бойынша пикирлерин жыйнап, конституцияға өзгерислерди референдум я басқа көринисте усынысқа қойды. Усыныслар қабыл етилди деп ҳәм есаплайық. Бирақ, егер бул усыныслардың ишинде [90-статьяны](https://constitution.uz/ru/clause/index#item90) (_Президент избе-из еки мүддеттен көпке сайлана алмайды_) өзгертиў бойынша усыныс болмасада, бул конституцияның "обнуление" болыўына алып келеме екен? Буған енди Конституциялық Суд деген орган анық жуўап бериўи керек, бирақ бизлердеги судлардың жағдайын еске алсақ, объектив жуўап алыўымызға үмит етсек болама екен?
