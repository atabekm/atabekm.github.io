---
layout: post
title: Ден-саўлық
author: atabek
language: cyr
ref: health
tags: медицина ден-саўлық өмир
---

Бизлердиң адамлардың өз ден-саўлығына болған мүнәсибетине мен ҳайран қаламан, ҳәрекетлери тап ҳәр бир адамға 7 жан берилгендей түйиледи маған. Ҳаял-қызлар ҳаққында бир зат деўим қыйын, бирақ еркеклерде итибар бергеним, үйленип болып, 30 жасларға барғанда тап жел бергендей семирип баслайды басым көпшилик. Пайда болған қарынды қанша ҳәзил ретинде "авторитет" деп атамайық, "авторитет"тиң пайда болғаны бул ден-саўлығыңызда машқалалар пайда болып атыр дегенди аңлатады.

Our World in Data ресурсындағы [мағлыўматларға](https://ourworldindata.org/grapher/cardiovascular-disease-death-rates?tab=table) қарағанда, Өзбекистан жүрек-қан тамыр аўырыўлары себепли өлимлер саны бойынша дүньяда биринши орында турады екен (100,000 адамға 945.97 өлим) ҳәм итибарға қарататуғыны, ақырғы 30 жылда бул көрсеткиш еки есе өскен. Тараў маманлары бул ҳәм басқа кеселликлердиң тийкарғы себеплери деп төмендегилерди көрсетеди:

1. _Надурыс аўқатланыў (диета)_. Тән алыў керек, бизлердиң аўқатларда май, дуз, қамыр ҳ.т.б. ингредиентлер көп пайдаланылады. Булардың барлығы ден-саўлыққа зыян екенин раўажланған мәмлекетлерде түсинип жеткен ҳәм ҳәзирги күндеги тенденция ондай ингредиентлерди илажы барынша азайтыўға қаратылған. Оннан тысқары, және бир есапқа алыў керек болған фактор, бизлер бай мәмлекет емеспиз, сонлықтан барлық адамлардың ҳәм керекли/сапалы рационларды алыў имкәнияты жоқ.

2. _Алкоголь ишимликлерин артығынан көп ишиў_. Алкоголь мәселесине келсек, бизлерде ҳеш отырыспақ я той олсыз өтпейди. Мениң пикиримше, алкогольди шекленген муғдарда ишиў ден-саўлыққа үлкен зыян алып келмейтуғын шығар. Бирақ бизлерде көбинесе бир шийше ишип тоқтай алмайды, "өшип" қалғанша ишиў керек, болмаса есапланбайды. Ишпейтуғын адам жоқ, ишпеймен десе аўзына мәжбүрлеп қуяды. Тек больницадан "справка" әкелсең ғана мәжбүрлемейтуғын шығар.

3. _Физикалық шынығыўлардың азлығы_. Узақ ўақыттан бери шетте жүргенимнен кейин, үйбет пенен раўажланған мәмлекетлердиң биринши болып көзге тусетуғын парқы бул адамлардың көшеде спорт пенен шуғылланыў дәрежеси деп ойлайман. Қайсы мәмлекет, я қалада болмайын, азан болсын, түс болсын, кеш болсын көшеде ҳәмме ўақыт жуўырып баратырған, жүрген, я қуры ийтин айландырыўға шыққан адамларды көресиз. Бизлерде ондай тенденцияны ҳеш байқамадым. Көпшилик машын алып, мениңше жаяў жүриўды ҳәм азайтқан шығар.

Жоқарыдағы себеплерге бизлердиң региондағы экологиялық апатшылық ҳәм өз үлесин қосады. Және медицина тараўының ашынарлы ҳалатта екенинде умытпаўымыз керек.

Мен қәлер едим, адамлар өз ден-саўлығына көплеў итибар қаратса. Дурыс, бул дүньяда ҳәр бир адамға қанша ўақыт ажыратылғаны алдыннан белгилисиздир, бирақ бул тәўекелге исенип ден-саўлықты итибарсыз қалдырыў керек дегени емес. Ҳәр бир адам ҳеш болмағанда өзиниң қолынан келгенинше өмирин узайтыўға ҳәрекет етиўине болады. Глобал тенденцияларды алып қарайтуғын болсақ, адамлар төмендеги практикаларды пайдалы деп тапқан:

- _Өзин өзи емлеў_. Бул бизлерде кеңнен тарқалған, яғный адамлар өзине өзи диагноз қойып, туўры дәриханаға керекли дәрилерди алып емленебереди (бул жерде дәриханалардың регуляциясы "азлығының" да үлкен айыбы бар). Оннан кейин, ҳәр бир аязлаған ўақытта дәри ишиў я укол алыў шәрт емес. Бизиң ҳәзирги "аўылда" аязладым деп докторға барсаң, үйиңе барып дем ал, көп суйықлық иш, температураң 38ден асса ғана ыссыны түсиретуғын дәри иш, болғаны 2-3 күннен тәўир болып кетесең деп қайтарып жибереди. Организм өзи гүресиўи керек, оған көпшилик жағдайда әпиўайы аяз я гриппти жеңиў ушын антибиотик я басқа дәри керек емес.

- _Аўқатланыў_. Егер имкәнияты болса, аўқатланыўдың муғдарын, жийилигин ҳәм ўақтын контрольға алың. Кешки аўқатты 8-9ларда жеп, оннан кейин 2-3 саат телевизор көрип жатыў - бул семизликке туўры жол екенин ҳәмме түсинеди деген үмиттемен.

- _Физикалық ҳәрекет_. Егер спорт пенен шуғылланыўға имкәният ҳәм мүмкиншилигиңиз болмаса ҳеш болмағанда жумысқа, оқыўға, базарға жаяў барып келиң. Күнине бир саатқа шамалас жаяў жүре алсаңыз, минумум физикалық ҳәрекет режесин бежерген боласыз.

- _Физикалық көрик_. Егер имкәниятыңыз болса, ҳәр бир я еки жылдан физикалық көриктен өтип турың, бул әсиресе жас үлкейген сайын актуаллығы жоқарылап бара береди. Әлбетте, ҳәммениң ҳәм толық (детальный) көриктен өтиўге имкәнияты (шамасы) болмаўы мүмкин, бирақ қан, ЭКГ уқсаған әпиўайы анализлерди тапсырыў арқалы ҳәм гейбир кеселликлердиң алдын алыўға болады.

- _Салмақты бақлаў_. Артықша салмақ бар яки жоқлығын тексеретуғың таяр формулалар бар (мәселен, [BMI](https://ru.wikipedia.org/wiki/%D0%98%D0%BD%D0%B4%D0%B5%D0%BA%D1%81_%D0%BC%D0%B0%D1%81%D1%81%D1%8B_%D1%82%D0%B5%D0%BB%D0%B0)), солар арқалы ўақты-ўақты менен салмағыңызды бақлап турыў ҳәм пайдалы болыўы мүмкин. Себеби семизлик бизлерде кең тарқалған жүрек-қан тамыр, диабет сыяқлы аўырыўларға алып келиўи мүмкин.

Жуўмақ ретинде, ҳәр ким өз ден-саўлығына қараў имкәниятына ийе, бул мүмкиншиликти итибарсыз қалдырмаң. Өз ден-саўлығыңызға жаслықтан қараўыңыз қартайғаныңызда (салыстырмалы) саламат өмир сүриўиңизге негиз жаратыўы мүмкин.
