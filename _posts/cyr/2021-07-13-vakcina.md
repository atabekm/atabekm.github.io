---
layout: post
title: Вакцина
author: atabek
language: cyr
ref: vaccine
tags: медицина пандемия вакцина
---

Ақырғы мағлыўматларға қарағанда Өзбекистанда усы күнге шекем халық арасында толық вакцина алғанлар шама 700 мыңнан зыят адамды қурайды екен (процент есабында 2%, тек 19 жастан жоқарыларды есапласақ 3%тен сәл көплеў). Бул көрсеткиш жүдә ҳәм аз есапланады, ғалабалық иммунитет ушын кеминде 60-70% халықтың вакцина алыўы талап етилетуғынын есапқа алсақ. Вакцинация жедел түрде алып барылған мәмлекетлерде (Израиль, Уллы Британия, АҚШ) аўырыўлар саныда, өлимлер саныда есесине азайды.

Вакцинацияның пайдасы бар екенине жарқын мысаллар көз алдымызда турып, не ушын адамларда вакцина алыўға ондай қәлеў я қызығыўшылық жоқ? Мениң эксперт емес пикиримше буған бир неше себеплер бар.

_Бириншиден_, бул ҳүкимет тәрепинен жетерли қоллап-қуўатлаў болмағанында. Жоқарыда мен келтирип өткен мәмлекетлердиң басшылары вакцинация басланыўы менен бириншилер қатарында вакцина алды. Бизлерде ҳәм үлги ретинде бириншилерден болып президент пенен бас ўәзир вакцина алып, мине бизлер алдық, вакциналарға исениўге болады, енди сизлер ҳәм алың дегендей месседж бергенинде, бәлким адамларда көплеў исеним болыўы мүмкин еди. Оннан тысқары информацион қоллап қуўатлаў ҳәм ондай жақсы болмағандай. Вирус ҳәм вакцина ҳаққында әпиўайы тилде барлық медиа орталықларда кампаниялар шөлкемлестириў, адамлар тәрепинен көп берилетуғын сораўларға толық түсиндирме бериў, вакцинаның пайдасын түсиндириўге жергиликли селебритилерди шақырыў сыяқлы илажлардан толық пайдаланылғанба екен?

_Екиншиси_, билимлендириў дәрежеси төменлиги. Көпшиликке мәлим, бизлердиң билимлендириў системамыз узақ ўақыттан бери кризисте. Буның нәтийжесинде көпшилик адамлар мағлыўматты қалай излеўдиде билмейди, бар мағлыўматтың қайсысына исениў кереклигинде ажырата алмайды (яғный "фейк ньюз"ге бейимлиги жоқары). Соның ақыбетинде, ондай адамларды "вакцина арқалы Билл Гейтс дүнья жүзин чиплап атыр" деп исендириўде аңсатлаў. Телеграм каналларда тарқатылған ҳәр қыйлы ана вакцина алған анаў болыпты, мына вакцина алған мынандай болыпты деген пикирлерге көпшилик исенетуғынға усайды.

_Үшиншиси_, бул вакциналардың өзлери. Ҳәзирги күнде Өзбекистанда тийкарынан Россияның Спутник V ҳәм Қытай менен бирге шығарылған ZF-UZ-VAC2001 вакциналары қолланылады (AstraZeneca ҳәм азмас алып келинген деп оқығандай едим). Спутник V'де, ZF-UZ-VAC2001'де Жәҳән ден-саўлықты сақлаў шөлкеми (ЖДСШ) тәрепинен тастыйқланған вакциналар қатарына кирмейди. Бул енди тийкарғы себеп емес деп ойлайман, бирақ өзи алдыннан онша исенбейтуғын халықтың исениминиң артыўына алып келмеген шығар. Егер адамларда "батыс"та шығарылған Pfizer, Moderna, AstraZeneca вакциналарын алыў имкәнияты болғанда, жағдайдың позитив тәрепке өзгериўи мүмкин болар ма еди?

_Ақырғысы_, ҳүкиметке деген исеним азлығы (я улыўма жоқлығы). Бул онша темаға байланысы жоқтай көриниўи мүмкин, бирақ маған вакцинация дәрежеси менен ҳүкиметке болған исеним арасында туўры корреляция бардай. Яғный, өз ҳүкиметине исенген халықта вакцинация дәрежесиде жоқарылаў болады (мәжбүрий вакцинация енгизиўди ойлап атырған мәмлекетлерди есапқа алмаймыз). Буған жарқын мысал қылып Россияны көрсетиўгеде болады. Өзи бириншилерден болып вакцина ислеп шыққан сайланды мәмлекет болыўына қарамастан, өзиниң халқы өзинде ислеп шығарылған вакцинаға болған исеними жоқары емес. Әдетте, ҳүкимет бир басламаны алға сүрсе, халық оннан бир ҳийле излейди, қурыдан-қуры қылып атырған жоққо бул нәрсени, булар бир нәрсе ойлағанғо деп (себеби алдын неше рет усындай болып алданған-да!). Бул жердеде сондай, булар вакцина алың дейди, бирақ өзлери алмайды, алсада басқа "жақсысын" алады, ал бизлерге "жаманын" салдыражақ деп ойлаўы мүмкин адамлар.

Енди вацинаның өзине келсек, мениң жеке пикиримше, оның адамға ҳәм жәмийетке болған пайдасы зыянынан әдеўир көплеў. Соның ушын мен вакцина алыўды ҳәр бир адамға мәсләҳәт еткен болар едим (егер медициналық жақтан айырықша жағдайыңыз болмаса). Ҳәзирги ковидке қарсы вакциналар салыстырмалы қысқа ўақытта ислеп шығарыўға туўры келген болыўы мүмкин, бирақ не дегени менен олар ҳәзирги күнге шекем жетип келген илим ҳәм технологиялардағы жетискенликлердиң нәтийжеси есапланады. Мәселен, Спутник V алдын Эбола кеселлигине қарсы шығарылған вакцинаға тийкарланып исленген.

Жуўмақ ретинде, вакциналар ҳаққында адамларда ҳәр қыйлы мыш-мыш яки түсинбеўшиликлер арқасында жийи пайда болған сораўларға жуўап бериўге ҳәрекет етип көрсек (бул мениң жуўапларым емес, ал ҳәр қыйлы экспертлер тәрепинен берилген мағлыўматлардан оқығанларым).

---

> "Мен вакцина алыўға қорқаман, себеби әдетте вакциналарды ислеп шығыўға 10 жыллап кетеди, ал ҳәзиргилери болса бир неше айда-ақ ислеп шығылды"

_Дурыс, әдетте вакциналарды ислеп шығарыў бул узақ процесс, себеби оны ислеп шыққаннан кейин узақ ўақыт сынаўдан өткизиледи. Бирақ ҳәзир айрықша жағдай болғаны ушын, вакцинаны ислеп шығарыў, оны сынақлардан өткизиў процессин тезлестириўге үлкен мүтәжлик пайда болды. Не дегени менен, вакциналар қысқа ўақытта исленип шыққан болсада, әдетте олар адамзаттың усы күнге шекем илим, технология, медицина ҳәм басқа тараўларда жыйнаған билимлерине тийкарланған. Яғный, бир неше айда нольден ҳеш бир вакцина ислеп шығылған жоқ, ҳәммеси сол алдынғы кең жыйналған билим ҳәм тәжирийбелер тийкарында ислеп шығылған. Вакцинацияны жедел түрде алып барып атырған мәмлекетлерде жыйналған мағлыўматларға таянатуғын болсақ, вакциналарды қоллаў нәтийжесинде ҳеш бир үлкен күтилмеген ақыбетлерге алып келмеген. Соның ушын вакциналарды биймәлел қәўипсиз деп айтсақ болады._

---

> Мен Өзбекистандағы вакциналарға (Спутник V, ZF-UZ-VAC2001) исенбеймен

_Мениңше бундай исенбеўшиликтиң бас себеби бул вакциналардың еле толық сынаў басқышынан өтпей турып есаптан өтип кеткени, яғный пайдаланыўға шығарылғаны болса керек. Буған бас себеп сиясий себеплер болған деп ойлайман. Россияда Спутникти дүньядағы ең биринши есаптан өткен вакцина деп аталыўын қәлеген, сол себепли еле сынаўлардың 3-басқышы тамамланбастан алдың-ақ өткизип жиберген. Бирақ, Спутник V усы ўақытқа шекем бир неше мәмлекетлерде бир неше миллион дозасы пайдаланылды ҳәм үлкен машқалалар болғаны ҳаққында хабарлар болмады. Қытай менен биргеликте исленген вакцина ҳаққында ҳәм ондай гәплер болмады. Соның ушын жоқарыда улыўма вакциналардың қәўипсизлиги ҳаққында айтылған гәплерди бул еки вакцинаға тийисли деп ойлайман. Мен өзим Өзбекистанда болғанымда бар вакцинаның қәлегенин алған болар едим._

---

> Вакцина өзи пайдасы барма, вакцина алсада коронавирус жуқтырған адамлар ҳаққында еситтикқо?

_Ең биринши факт, вакцина бул сизди вирустан 100% қорғайды дегени емес. Ҳеш бир вакцина бундай кепиллик бермейди. Вакцинаның мақсети сизиң организмиңизди вирусқа қарсы гүресиўге таярлаў. Көпшилик жағдайларда вирус жуқтырыўынан сақлайды. Егер вирус жуққан жағдайда ҳәм аўырыўдың салыстырмалы жеңиллеў өтиўин тәмийнлейди. Сол ушын вакцина алғанлар ҳәм аўырыўы мүмкин, бул күтилмеген жағдай емес. Парқы тек, вакцина алмаған гейбир адамларда вирус қатты өтлесип кетип, өлим дәрежесине шекем жеткериўи мүмкин болса, вакцина алған адам бундай жағдайдың итималлығын бир неше есе рет азайтады._

---

> Ҳәзирги вакциналар таза шығып атырған штаммларға (мәселен Дельта) қарсы гүресе алама, яки олар ушын қайтадан вакцина алыўға туўры келеме?

_Экспертлердиң айтыўынша вакциналар тазадан шығып атырған штаммларға қарсы еле табыслы гүресе алады, бирақ дельта штаммға қарсы эффективлиги сәл азайғаны ҳаққында айтылмақта._

---

> Мен коронавирус болып аўырдым, маған вакцина шәрт емесқо?

_Яқ, аўырған болсаңыз ҳәм вакцина алғаныңыз жақсы дейди экспертлер. Себеби аўырғанда арттырған антиденелер узақ ўақытқа жетпейди, сонлықтан организмниң гүресшеңлигин асырыў ушын бираз ўақыттан кейин (6 ай?) вакцина алғаныңыз мақул деген жуўмаққа келген тараў маманлары._

---

Кеширерсиз, дым узын пост болып кетти, бирақ кимгедир пайдасы тийип қалар деп үмит етемен. Илажы барынша вакцина алың, бул арқалы тек өзиңизди емес, ал жәмийеттиң ҳәм бул пандемиядан тез шығып кетиўине үлес қосқан боласыз.

p.s. Егер қызығыўшылар болса, төмендеги силтемелер бойынша жийи берилетуғын сораўларға жуўаплар тапсаңыз болады:

- [https://meduza.io/feature/2021/07/06/nauchnyy-redaktor-meduzy-aleksandr-ershov-ochen-perezhivaet-chto-mnogie-do-sih-por-ne-vaktsinirovany](https://meduza.io/feature/2021/07/06/nauchnyy-redaktor-meduzy-aleksandr-ershov-ochen-perezhivaet-chto-mnogie-do-sih-por-ne-vaktsinirovany)
- [https://www.tallinn.ee/Chasto-zadavaemye-voprosy-o-vaktsinatsii](https://www.tallinn.ee/Chasto-zadavaemye-voprosy-o-vaktsinatsii)
- [https://www.health.gov.au/sites/default/files/documents/2021/06/covid-19-vaccination-covid-19-covid-19-vaccines-common-questions_17.docx](https://www.health.gov.au/sites/default/files/documents/2021/06/covid-19-vaccination-covid-19-covid-19-vaccines-common-questions_17.docx)
