---
layout: post
title: Ҳәзирги күнниң Шерлок Холмслары
author: atabek
language: cyr
ref: nowadays-sherlock-holmes
tags: изертлеў журналистика
---

Жақында журналистлик изертлеўлер менен шуғылланатуғын [Bellingcat](https://www.bellingcat.com/) топарының үлкен жаңалыққа айланған жумысы ҳаққында еситкен шығарсыз. Мен бул изертлеўши журналистлерди ҳәзирги күнниң Шерлик Холмсларына мезгетемен, себеби олар мәмлекетлик органлар тәрепинен шешилиўи керек болған, бирақ шешилмеген ямаса шешиўди қәлемеген машқалаларды изертлеп, Артур Конан Дойлдиң атақлы персонажы сыяқлы тынбастан изленип жуўап табыўға ҳәрекетленеди. Сондай-ақ, айтып өтиў керек, журналистлер өзлериниң изертлеўлеринде факт-чекинг ҳәм (көбинесе) ашық дерекли мағлыўматлардан пайдаланады. Тек ғана усы "қураллары" менен олар жақында бир ўақытлары атын еситсе адам титирететуғын қәўипсизлик хызмети хызметкерлериниң атларын, қай жерде жүргенлерин, ким менен телефоннан сөйлесип жүргенлерин анықлай алған. Дурыс, олар бул жерде сәл "қыйсық" жолдан жүриўге, яғный "қара базардан" адамлардың жеке мағлыўматлары бар базаларды сатып алыўға туўры келген. Бул мәселени этикалық жақтан қаншалық дурыслығын изертлеўшилердиң биринен соралғанда ол: "бул мәселе жәмийет ушын әҳмийетли болғаны ушын, этикалық принциплерден азмас шегиниўди кеширимли деп таптық" сыяқлы жуўап берген (егер толық интервьюди оқыйман дейтуғынлар болса, [мына](https://meduza.io/feature/2020/12/16/ne-tak-to-prosto-otravit-cheloveka-novichkom) силтемеге өтиң). Бундай изертлеўши журналистлер бизлерге ҳәм керек. Россияда Новая газета, ФБК, The Insider сыяқлы ресурсларда изертлеўши журналистлердиң жумысларын ушыратып турыўға болады. Бизлердиң журналистлик жәмийетимиз ҳәм ўақты келип бул "жанрға" қәдем басса, жәмийет ушын көп пайда келтириўи анық.
