---
layout: post
title: Конституция
author: atabek
language: cyr
ref: constitution
tags: конституция Қарақалпақстан
---

Қарақалпақстан Республикасы Конституциясының қалай исле(ме)ўи ҳаққында еки мысал:

1-мысал.

> 80-статья. Қарақалпақстан Республикасы Жоқарғы Кеңесиниң Баслығы Қарақалпақстан Республикасының ең жоқары лаўазымлы адамы болып табылады.
>
> Қарақалпақстан Республикасы Жоқарғы Кеңесиниң Баслығы Қарақалпақстан Республикасының Жоқарғы Кеңеси тәрепинен Қарақалпақстан Республикасы Жоқарғы Кеңесиниң депутатларының арасынан жасырын даўыс бериў жолы менен Қарақалпақстан Республикасы Жоқарғы Кеңесиниң ўәкиллиги мүддетине ҳәм **қатарына еки мүддеттен асырылмастан** сайланады.

Алдынғы Жоқары Кеңестиң баслығы 18 жыл даўамында “тахтта” отырды. Егер жоқарыдағы 80-статьяға қарайтуғын болсақ, оның усы лаўазымда отырыў мүддети бес жылдан еки мүддет, яғный — он жылдан аспаўы керек еди.

“Шеклеп не қыламыз”. Дурыс, 80-статьядан “_қатарына еки мүддеттен асырылмастан_” деген жерин алып таслаймыз. Конституцияның соңғы редакциясында бул сөзлер әллеқашан алып тасланған. Алдынырақ мысал етип келтирилген 80-статья Қарақалпақстан Республикасы Конституциясының өзгерис киргизилмесинен әўелги редакциясынан алынған еди.

2-мысал.

> 83-статья. …Қарақалпақстан Республикасы Жоқарғы Кеңесиниң Баслығы өз ўәкиллигин жекке арзасы бойынша, сондай-ақ Қарақалпақстан Республикасы Жоқарғы Кеңеси дүзген Мәмлекетлик медициналық комиссиясының жуўмағы менен тастыйықланған ден саўлығының жағдайы бойынша өз миннетлерин орынлай алмаса, тоқтатыўы мүмкин.
> …
> Бундай жағдайларда 10 күн ишинде Қарақалпақстан Республикасы Жоқарғы Кеңесиниң жаңа Баслығын сайлаў өткериледи.

Конституция бойынша, Қарқалпақстан Республикасының жаңа Баслығын сайлаўға 10 күн мүддет берилген. Бизлер не қыламыз: дәслеп, қосымша Жоқарғы Кеңес депутатлығына “сайлаў” өткиземиз. Сол депутатлар қатарға қосылғанынан кейин барып, Жоқарғы Кеңес Баслығы лаўазымы ушын және басқа “жасырын сайлаў” өткиземиз.

Оған шекем 2 ай өтип кетсе не болады? — ҳеш нәрсе болмас, кейинирек жоқарыдағы сол “он күн”ди “еки ай”ға өзгертип, туўрылап қоярмыз-да…

> _...Бундай жағдайларда **еки ай** мүддет ишинде Қарақалпақстан Республикасы Жоқарғы Кеңесиниң жаңа Баслығын сайлаў өткериледи._

Конституция аяқ асты болған жерде оны байрамлаў қалай болды?..
